<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>

නෙළුම්විල
පුතු නොවූ පුතු
යෞවනයකු වූ නිමල් රාජ්‍ය ආයතනයකට ආරක්ෂාව සැපයූ පෞද්ගලික ආරක්ෂක ආයතනයක ආරක්ෂක නියාමකයකු ලෙස කටයුතු කළේ ය.
දිනක් ආයතන ප්‍රධානියා ගේ නිල නිවෙස අසල රාත්‍රි සේවයේ යෙදී සිටිය දී පොතක් බලමින් සිටියේ ය.
'මොකද කරන්නෙ?'
නිමල් උඩ ගොස් බිම වැටුණේ ය. ඔහු ඉදිරියේ වූයේ ආයතන ප්‍රධානියා ය.
'සර්! සර්! මම - මම - මේ - පාඩම් කරනවා' බියට පත් නිමල්ට ගොත ගැසිණි.
ප්‍රධානයා නිවුණු ස්වරූපයෙන් ප්‍රශ්න කළේ ය. නිමල් සිය කතාව කීවේ ය.
නිමල් ගේ පියා බීමෙන් ම මිය ගොස් තිබිණි. මව දස දුක් විඳ පුතුට ඉගැන්වී ය. නිමල්ට සරසවි යාමට අඩු වූයේ ලකුණු දෙකකි.
'ඒ හින්ද සර්, මං ආයෙත් විභාගෙට පෙනී හිටින්ඩ පාඩම් කරනව! අම්ම හම්බ කරන දේ ජීවත් වෙන්ඩ මදි හින්දයි මාත් මේ රස්සාව කරන්නෙ!'
ප්‍රධානයා ආපසු ගියේ ය. සිය විශ්වාසවන්තයකු මගින් ඔහු නිමල් කී දෙයෙහි සත්‍යාසත්‍යතාව සොයා බැලුවේ ය. සියල්ල සැබෑ වූයේ ය.
නිමල් රාත්‍රි සේවයේ යෙදෙන දිනවල ඔහු තම නිල නිවෙස අසල සේවයේ යොදවන්නැ'යි ප්‍රධානයා නියෝගයක් නිකුත් කළේ ය. ඔහු එසේ කළේ නිමල්ට පාඩම් කිරීමට අවස්ථාව ලබා දෙනු පිණිස ය.
නිමල් ඊළඟ වාරයේ විභාගයෙන් සමත් වූයේ ය.
සතුටට පත් වූ ආයතන ප්‍රධානයා නිමල් ගේ සරසවි දිවියේ බර පැනට ලෝකයාට රහසේ ම උර දුන්නේ ය.
සරසවි දිවිය නතර කළ නිමල් ඉන් පිට වූයේ උපාධිධරයකු සේ ය. ඔහුට රැකියාවක් ද ලැබිණ.
නිමල් තමන්ට උදව් කළ ප්‍රධානයා බැහැදැකීමට නිතර - නිතර ගියේ ය; යන්නට බැරි වූ අවස්ථාවක දුරකථනයෙන් සුව දුක් විමසී ය.
හදිසියේ ම ප්‍රධානයා හෘදයාබාධයකින් මිය ගියේ ය. ඉන් මහත් සේ කම්පාවට පත් නිමල් ප්‍රධානයා ගේ අවමඟුල් කටයුතුවලට උර දී සහයෝගය දැක්වී ය.
සත් දින දානයෙන් පසු මිය ගිය සිය ප්‍රධානයා ගේ බිරියට කනගාටුව ප්‍රකාශ කළ නිමල් ආපසු යන්නට සූදානම් වූයේ ය.
'පොඩ්ඩක් ඔහොම නවතින්ඩ පුතේ!' නිමල් ඉස්සූ පය ආපසු ගත්තේ ය.
ගෙතුළට ගිය ප්‍රධානයා ගේ බිරිය ලිපි ගොනුවක් රැගෙන නිමල් ඉදිරියට ආවා ය.
'මේක තියා ගන්ඩ'
'මොකක්ද මැඩම් මේ?'
'තෑගි ඔප්පුවක්!'
'තෑගි ඔප්පුවක්? මට තේරෙන්නෑ මැඩම්?'
'පුතා දන්නවනෙ අපිට දරුවො නෑ කියල! ඒ හින්ද මගෙ මහත්තය එයාගෙ ඔක්කොම දේපොළ මට ජීවිත බුක්තිය තියල පුතාට ලියල! පුතා මේක තියාගන්ඩ!'
නිමල් තෑගි ඔප්පුව දෑතට ගත්තේ කඳුළු කැට පිස ගනිමිනි.
කුලියාපිටියේ පහළ කළුගමුවේ කපිල ජයවිලාල් හේරත් මහතා විසින් එවන ලද ලිපියක් ඇසුරිනි.
</ART>
<ART>
නෙළුම්විල
පැලක් මැකේ ගෙයක් හැදේ
තන්තිරිමලේ සඳමල්එළිය ගම්වාසීන් ගෙවන්නේ දුෂ්කර ජීවිතයකි. එය සැබවින් ම කටුක පරිසරයකි. එක් පසෙක කොටි බිය ය. දුප්පත්කම හැම තැන ම ය.
මෙහි වැසියන් බොහොමයකට ජීවත්වන්නට සුදුසු ගෙයක් දොරක් නැත. වැඩි හරිය පැල්පත් ය.
සඳමල්එළිය ශ්‍රී පුෂ්පාරාම විහාරවාසී විහාරගම සංඝරතන හිමියන්ට ඒ කෙරෙහි ඇත්තේ හොඳ අවබෝධයකි. මේ දුප්පත් ගැමියන්ට පිහිට වන්නැයි හිමියෝ ඇති නැති අයගෙනුත්, සංවිධානවලිනුත් ඉල්ලා සිටිති.
කොළඹ නගර සභා නාගරික කර්මාන්ත ශාලාවේ නිලධාරීන් පිරිසක් වන අපට ද මේ ගමේ සත් කාර්යයකට උර දෙන්නට හැකි වූයේ එමඟිනි.
සඳමල්එළියේ සුනිල් සිය දරු පවුල හා ජීවත් වූයේ පුංචි පැලක ය. අපි ඔහුට උදවු කළෙමු. අප දෙගොල්ලන් ගේ ම මහන්සියෙන් ඔහුට හොඳ ගෙයක් තැනිණ. සුනිල්ලා අද මේ නිවහනේ සතුටින් වෙසෙති. එය අපට ද ලොකු සතුටකි.
මේ මාහැඟි කාර්යයට විවිධාකාරයෙන් දායක වූ විහාරගම සංඝරතන හිමියන් ඇතුළු සියල්ලන්ට මෙ සේ උපහාර පුදමි.
ලේක්හවුසියේ වාණිජ මුද්‍රණ අංශයේ සී. එන්. පොන්සේකා මහතා විසින් ලියන ලද ලිපියක් ඇසුරිනි.
</ART>
<ART>
නෙළුම්විල
හාන්දුකන්දේ පුණ්‍යකර්මය
රත්නපුර හාන්දුකන්ද පාසලේ ඉගෙනුම ලබන සිසු දරු දැරියනට මුහුණ දීමට සිදු ව ඇති අමාරුකම් පිළිබඳ ව පසුගිය දා නොළුම් විලේ ආරංචියක් පළ ව තිබිණ. අප ඥාතියකු වූ ගාල්ලේ වෙළෙඳ ව්‍යාපාරික ඊ. ඩබ්ලිව්. දියෝනිස් මහතා ගේ 41 වැනි ගුණ සමරු පිංකම වෙනුවෙන් මේ පාසල් දරු දැරියනට උදව් කළ යුතු යැයි අපි හිතා ගතිමු.
හාන්දුකන්ද ගම ගැන අපට වැටහීමක් නො වී ය. එහෙයින් අපි ශ්‍රී පාද අධිපති, සබරගමු පළාතේ ප්‍රධාන සංඝ නායක, නඳුන් රජ මහා විහාරාධිපති හඳපාන්ගොඩ විමල නා හිමියන් බැහැ දැක අදාළ කාරණය සැලකර සිටියෙමු. උන්වහන්සේ සතුටින් සහයෝගය පළ කර සිටියහ. උන්වහන්සේ ලබා දුන් සහායකයා ද සමඟ හාන්දුකන්දට ගිය අපි විදුහල්පතිවරයා ඔහු ගේ නිවෙසේ දී හමු වී පාසල් දරුවන ගේ අවශ්‍යතා ගැන සාකච්ඡා කර අවශ්‍ය දේ පිළිබඳ ලැයිස්තුවක් සකස් කර ගතිමු.
පාසලේ සියලු ම දරුවනට සහ ඔවුන් ගේ මාපියන්ට අවශ්‍ය දේ ඒ ලේඛනයේ සටහන් විය. අභ්‍යාස හා චිත්‍ර පොත්, පෑන්, පැන්සල්, අඩිකෝදු, මකන කෑලි, පාට පැන්සල්, පැස්ටල්, කතන්දර පොත්, අධ්‍යාපන සෙල්ලම් බඩු, සපත්තු හා මේස්, සෙරෙප්පු, පාසල් නිල ඇඳුම් ආදිය ද, පාසලට සිතියම් පොත්, සී. ආර්. පොත්, කතා පොත් හා ක්‍රීඩා භාණ්ඩ ද, දරුවන ගේ පෝෂණය පිණිස ඔවුන ගේ මාපියන්ට සහල්, පරිප්පු, අල, ළූනු, සීනි, කිරිපිටි, තේකොළ හා වෙනත් දේ ද ඒ ලැයිස්තුවේ ලියැවිණි.
පසු දිනෙක මේ භාණ්ඩ ද පටවා ගෙන රිය දෙකකින් අප හාන්දුකන්දේ පාසලට යන විට විදුහල්පතිවරයා රැස්වීමක් සංවිධානය කර තිබිණ. සිසු දරු දැරියන්, මාපියන්, ග්‍රාම සංවර්ධන සමිතියේ නිලධාරි මණ්ඩලය ඇතුළු ගම්වාසීහු ද ප්‍රාදේශීය ජනමාධ්‍යවේදියෙක් ද මේ සභාවේ සිටියහ.
සභාව දුටු අපට ඇති වූයේ සතුටකි. ඔවුහු අප ආදරයෙන් පිළිගත්හ. අපි පාසල් දරුවන්ට ද, පාසලට ද, මාපියන්ට ද තිළිණ පිරිනැමුවෙමු. අනතුරු ව සංග්‍රහයක් ද කළෙමු.
මියගිය පියාණන් වෙනුවෙන් සිදු කරන ලද මේ පුණ්‍ය කර්මයේ සියලු බර පැන දැරුවේ මව, දරු පිරිස හා පවුලේ ඥාතීන් ය.
මේ පුණ්‍යකර්මය වෙනුවෙන් මාර්ගෝපදේශකත්වය සහ සහයෝගය සැලසූ සියලු දෙනාට ම පිං දෙමි.
පවුලේ සියලු දෙනා වෙනුවෙන් රාජගිරියේ නාවල කොල්වින් හේමචන්ද්‍ර මහතා විසින් එවන ලද ලිපියක් ඇසුරිනි.
</ART>
<ART>
නෙළුම්විල
අතරමං වූ දරු පවුල
අසරණ වූ මවක්මි. දූ වරුන් තිදෙනකු සමඟ දිවි මඟ අතරමං ව සිටිමි.
දරුවන් කුඩා කල සැමියා අප හැර ගියේ ය. එතැන් පටන් දරුවන් හදා වඩා ගත්තේ අමාරුවෙනි. රැකියාවක් ද නො කළෙමි. සිටියේ ද කුලී නිවෙස්වල ය. කුලී නිවෙසෙහි කොටසක බෝඩිමක් පවත්වා ගෙන යමින් ලැබෙන මුදලින් පවුල නඩත්තු කිරීම මගේ පුරුද්ද විය.
අප දැන් සිටින නිවෙස අයිතිකරුවෝ ඉල්ලති. වෙනත් ගෙයක් සොයා ගැනීමට මුදල් නැත. අත ඇති මුදලින් අපට ජීවත් විය හැක්කේ ද මාසයක්, දෙකක් පමණි. ඉන් පසු සිදුවන්නේ පාරට බැසීමට ය.
කරුණාකර අපට පිහිට වන්න! එය පුණ්‍යකර්මයකි.
අනන්‍යතාව සඟවා පළ කරන ලෙස මව ඉල්ලා සිටී. උදවු කිරීමට කැමති අයට අදාළ ලිපිනය නෙළුම්විලෙන් ලබා ගත හැකි ය. 429265 අමතන්න.
</ART>
<ART>
චිත්‍රාලය
සිත්තමට හපන් සිඟිති දෑත්
සිතුවම් කලාව හා ඒකාත්මික වීම සියල්ලන්ට ම කළ හැකි කාර්යයක් නොවේ. ඒ සඳහා සහජයෙන් උරුම කර ගන්නා ලද කුසලතාවය මෙන් ම ප්‍රාගුණ්‍යය ද අත්‍යවශ්‍ය ය. කුඩා අවදියේ සිට ම යම් කෙනෙක් සඳහා මේ ද්විත්වය ම ඒකරාශි වන්නේ නම් එය, අනාගතයේ දී අපූරු නිර්මාණ ශිල්පියකු බිහිවීමේ පදනම වැටීමට හේතු කාරක වනු ඇත.
කුඩා දරුවන් සහජයෙන් උරුම කර ගන්නා නිර්මාණ කෞෂල්‍යය තව තවත් ඔපමට්ටම් කරන කලා නිකේතනයක් පසුගිය දා අපට හමුවුණි. මේ ශිල්ප නිකේතනය පුරා කුඩා දරුවන් කැන්වසය මත තෙලි තුඩින් සිත්තම් මවනු දක්නට ලැබුණි. මේ කුඩා ළමයින් ගේ නිර්මාණ කෞෂල්‍යය ඔප මට්ටම් කිරීමට නිරතුරුව උපස්ථම්භක මවමින් ඔවුන් හා රැඳී සිටියේ සුවිනීතා ද අල්විස් චිත්‍ර ශිල්පිනිය යි.
වයස අවුරුදු හතේ සිට දහසය දක්වා ළමයින් මේ කලායතනය තුළ සිතුවම් කලාව උගනිති. දිය සායම් හා තෙල් සායම් භාවිතා කරමින් තෙලි තුඩ මෙහෙයවන ඔවුන් මේ මස 12 වැනි දා තම සිතුවම් රැගත් ප්‍රදර්ශනයක් ද පැවැත්වීමට නියමිත ය. 12 වැනි දා සිට 14 වැනි දා දක්වා පුරා දෙදිනක් ලයනල් වෙන්ඩ්ට් කලාගාරයේ දී ඔවුන් ගේ සිතුවම් දැක්ම ප්‍රදර්ශනය වනු ඇත. "ලිට්ල් හෑන්ඩ්ස් ඔන් කැන්වස්" <FRWD>(Little hands on canvas)</FRWD> ලෙසින් නම් කර ඇති මේ ප්‍රදර්ශනය සඳහා කුඩා ළමයින් අට දෙනෙකු (08) ගේ සිතුවම් ඇතුළත් ය. මේ ප්‍රදර්ශනය සඳහා චිත්‍ර ඉදිරිපත් කරන්නේ, චේතනා වික්‍රමසිංහ, අංජුනි පීරිස්, කියාරා වික්‍රමසිංහ, විහාරා විජේමුනි, රුමේෂ් විජේතුංග, දිනුක විජේසිංහ, ලසිත් ප්‍රනාන්දු, අයේෂා ඩෝල් යන දරුවන් විසිනි. විවිධ තේමාවන් රැගත් සිතුවම් රැසක් මේ සඳහා ඔවුන් ඉදිරිපත් කර ඇත.
මෙකී දරුවන් ගේ නිර්මාණ කෞෂල්‍යය ඔප් නැංවීමේ ලා නිරන්තරයෙන් වෙහෙසවන සුවිනීතා ද අල්විස් මහත්මිය පාසල් කිහිපයක චිත්‍ර ශිල්පය ඉගැන්වූ ගුරුවරියකි. චිත්‍ර කර්මයට කුඩා කල සිට ම ඇලුම් කළ ඇය, පාසල් බොහොමයක දහස් සංඛ්‍යාත සිසුවියන් ගේ නිර්මාණ ශක්‍යතාවය වැඩිදියුණු කිරීම සඳහා තම ශ්‍රමය වැය කර ඇත.
මෙම ප්‍රදර්ශනයේ ඇති සිතුවම් අලෙවියෙන් ලැබෙන මුදල් පුණ්‍ය කටයුතු සඳහා ලබා දීමට අදහස් කරන සුවිනීතා මහත්මිය, ඉදිරියේදීත් චිත්‍ර ශිල්පයට ඇලුම් කරන සුවහසක් දෙනා වෙනුවෙන් තම කාලය වැය කරන්නට නොපැකිලව ඉදිරිපත් වන බව පවසන්නී ය.
සුමුදු චතුරාණි ජයවර්ධන
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
නෙළුම්විල
පුතු නොවූ පුතු
යෞවනයකු වූ නිමල් රාජ්‍ය ආයතනයකට ආරක්ෂාව සැපයූ පෞද්ගලික ආරක්ෂක ආයතනයක ආරක්ෂක නියාමකයකු ලෙස කටයුතු කළේ ය.
දිනක් ආයතන ප්‍රධානියා ගේ නිල නිවෙස අසල රාත්‍රි සේවයේ යෙදී සිටිය දී පොතක් බලමින් සිටියේ ය.
'මොකද කරන්නෙ?'
නිමල් උඩ ගොස් බිම වැටුණේ ය. ඔහු ඉදිරියේ වූයේ ආයතන ප්‍රධානියා ය.
'සර්! සර්! මම - මම - මේ - පාඩම් කරනවා' බියට පත් නිමල්ට ගොත ගැසිණි.
ප්‍රධානයා නිවුණු ස්වරූපයෙන් ප්‍රශ්න කළේ ය. නිමල් සිය කතාව කීවේ ය.
නිමල් ගේ පියා බීමෙන් ම මිය ගොස් තිබිණි. මව දස දුක් විඳ පුතුට ඉගැන්වී ය. නිමල්ට සරසවි යාමට අඩු වූයේ ලකුණු දෙකකි.
'ඒ හින්ද සර්, මං ආයෙත් විභාගෙට පෙනී හිටින්ඩ පාඩම් කරනව! අම්ම හම්බ කරන දේ ජීවත් වෙන්ඩ මදි හින්දයි මාත් මේ රස්සාව කරන්නෙ!'
ප්‍රධානයා ආපසු ගියේ ය. සිය විශ්වාසවන්තයකු මගින් ඔහු නිමල් කී දෙයෙහි සත්‍යාසත්‍යතාව සොයා බැලුවේ ය. සියල්ල සැබෑ වූයේ ය.
නිමල් රාත්‍රි සේවයේ යෙදෙන දිනවල ඔහු තම නිල නිවෙස අසල සේවයේ යොදවන්නැ'යි ප්‍රධානයා නියෝගයක් නිකුත් කළේ ය. ඔහු එසේ කළේ නිමල්ට පාඩම් කිරීමට අවස්ථාව ලබා දෙනු පිණිස ය.
නිමල් ඊළඟ වාරයේ විභාගයෙන් සමත් වූයේ ය.
සතුටට පත් වූ ආයතන ප්‍රධානයා නිමල් ගේ සරසවි දිවියේ බර පැනට ලෝකයාට රහසේ ම උර දුන්නේ ය.
සරසවි දිවිය නතර කළ නිමල් ඉන් පිට වූයේ උපාධිධරයකු සේ ය. ඔහුට රැකියාවක් ද ලැබිණ.
නිමල් තමන්ට උදව් කළ ප්‍රධානයා බැහැදැකීමට නිතර - නිතර ගියේ ය; යන්නට බැරි වූ අවස්ථාවක දුරකථනයෙන් සුව දුක් විමසී ය.
හදිසියේ ම ප්‍රධානයා හෘදයාබාධයකින් මිය ගියේ ය. ඉන් මහත් සේ කම්පාවට පත් නිමල් ප්‍රධානයා ගේ අවමඟුල් කටයුතුවලට උර දී සහයෝගය දැක්වී ය.
සත් දින දානයෙන් පසු මිය ගිය සිය ප්‍රධානයා ගේ බිරියට කනගාටුව ප්‍රකාශ කළ නිමල් ආපසු යන්නට සූදානම් වූයේ ය.
'පොඩ්ඩක් ඔහොම නවතින්ඩ පුතේ!' නිමල් ඉස්සූ පය ආපසු ගත්තේ ය.
ගෙතුළට ගිය ප්‍රධානයා ගේ බිරිය ලිපි ගොනුවක් රැගෙන නිමල් ඉදිරියට ආවා ය.
'මේක තියා ගන්ඩ'
'මොකක්ද මැඩම් මේ?'
'තෑගි ඔප්පුවක්!'
'තෑගි ඔප්පුවක්? මට තේරෙන්නෑ මැඩම්?'
'පුතා දන්නවනෙ අපිට දරුවො නෑ කියල! ඒ හින්ද මගෙ මහත්තය එයාගෙ ඔක්කොම දේපොළ මට ජීවිත බුක්තිය තියල පුතාට ලියල! පුතා මේක තියාගන්ඩ!'
නිමල් තෑගි ඔප්පුව දෑතට ගත්තේ කඳුළු කැට පිස ගනිමිනි.
කුලියාපිටියේ පහළ කළුගමුවේ කපිල ජයවිලාල් හේරත් මහතා විසින් එවන ලද ලිපියක් ඇසුරිනි.
</ART>
<ART>
නෙළුම්විල
පැලක් මැකේ ගෙයක් හැදේ
තන්තිරිමලේ සඳමල්එළිය ගම්වාසීන් ගෙවන්නේ දුෂ්කර ජීවිතයකි. එය සැබවින් ම කටුක පරිසරයකි. එක් පසෙක කොටි බිය ය. දුප්පත්කම හැම තැන ම ය.
මෙහි වැසියන් බොහොමයකට ජීවත්වන්නට සුදුසු ගෙයක් දොරක් නැත. වැඩි හරිය පැල්පත් ය.
සඳමල්එළිය ශ්‍රී පුෂ්පාරාම විහාරවාසී විහාරගම සංඝරතන හිමියන්ට ඒ කෙරෙහි ඇත්තේ හොඳ අවබෝධයකි. මේ දුප්පත් ගැමියන්ට පිහිට වන්නැයි හිමියෝ ඇති නැති අයගෙනුත්, සංවිධානවලිනුත් ඉල්ලා සිටිති.
කොළඹ නගර සභා නාගරික කර්මාන්ත ශාලාවේ නිලධාරීන් පිරිසක් වන අපට ද මේ ගමේ සත් කාර්යයකට උර දෙන්නට හැකි වූයේ එමඟිනි.
සඳමල්එළියේ සුනිල් සිය දරු පවුල හා ජීවත් වූයේ පුංචි පැලක ය. අපි ඔහුට උදවු කළෙමු. අප දෙගොල්ලන් ගේ ම මහන්සියෙන් ඔහුට හොඳ ගෙයක් තැනිණ. සුනිල්ලා අද මේ නිවහනේ සතුටින් වෙසෙති. එය අපට ද ලොකු සතුටකි.
මේ මාහැඟි කාර්යයට විවිධාකාරයෙන් දායක වූ විහාරගම සංඝරතන හිමියන් ඇතුළු සියල්ලන්ට මෙ සේ උපහාර පුදමි.
ලේක්හවුසියේ වාණිජ මුද්‍රණ අංශයේ සී. එන්. පොන්සේකා මහතා විසින් ලියන ලද ලිපියක් ඇසුරිනි.
</ART>
<ART>
නෙළුම්විල
හාන්දුකන්දේ පුණ්‍යකර්මය
රත්නපුර හාන්දුකන්ද පාසලේ ඉගෙනුම ලබන සිසු දරු දැරියනට මුහුණ දීමට සිදු ව ඇති අමාරුකම් පිළිබඳ ව පසුගිය දා නොළුම් විලේ ආරංචියක් පළ ව තිබිණ. අප ඥාතියකු වූ ගාල්ලේ වෙළෙඳ ව්‍යාපාරික ඊ. ඩබ්ලිව්. දියෝනිස් මහතා ගේ 41 වැනි ගුණ සමරු පිංකම වෙනුවෙන් මේ පාසල් දරු දැරියනට උදව් කළ යුතු යැයි අපි හිතා ගතිමු.
හාන්දුකන්ද ගම ගැන අපට වැටහීමක් නො වී ය. එහෙයින් අපි ශ්‍රී පාද අධිපති, සබරගමු පළාතේ ප්‍රධාන සංඝ නායක, නඳුන් රජ මහා විහාරාධිපති හඳපාන්ගොඩ විමල නා හිමියන් බැහැ දැක අදාළ කාරණය සැලකර සිටියෙමු. උන්වහන්සේ සතුටින් සහයෝගය පළ කර සිටියහ. උන්වහන්සේ ලබා දුන් සහායකයා ද සමඟ හාන්දුකන්දට ගිය අපි විදුහල්පතිවරයා ඔහු ගේ නිවෙසේ දී හමු වී පාසල් දරුවන ගේ අවශ්‍යතා ගැන සාකච්ඡා කර අවශ්‍ය දේ පිළිබඳ ලැයිස්තුවක් සකස් කර ගතිමු.
පාසලේ සියලු ම දරුවනට සහ ඔවුන් ගේ මාපියන්ට අවශ්‍ය දේ ඒ ලේඛනයේ සටහන් විය. අභ්‍යාස හා චිත්‍ර පොත්, පෑන්, පැන්සල්, අඩිකෝදු, මකන කෑලි, පාට පැන්සල්, පැස්ටල්, කතන්දර පොත්, අධ්‍යාපන සෙල්ලම් බඩු, සපත්තු හා මේස්, සෙරෙප්පු, පාසල් නිල ඇඳුම් ආදිය ද, පාසලට සිතියම් පොත්, සී. ආර්. පොත්, කතා පොත් හා ක්‍රීඩා භාණ්ඩ ද, දරුවන ගේ පෝෂණය පිණිස ඔවුන ගේ මාපියන්ට සහල්, පරිප්පු, අල, ළූනු, සීනි, කිරිපිටි, තේකොළ හා වෙනත් දේ ද ඒ ලැයිස්තුවේ ලියැවිණි.
පසු දිනෙක මේ භාණ්ඩ ද පටවා ගෙන රිය දෙකකින් අප හාන්දුකන්දේ පාසලට යන විට විදුහල්පතිවරයා රැස්වීමක් සංවිධානය කර තිබිණ. සිසු දරු දැරියන්, මාපියන්, ග්‍රාම සංවර්ධන සමිතියේ නිලධාරි මණ්ඩලය ඇතුළු ගම්වාසීහු ද ප්‍රාදේශීය ජනමාධ්‍යවේදියෙක් ද මේ සභාවේ සිටියහ.
සභාව දුටු අපට ඇති වූයේ සතුටකි. ඔවුහු අප ආදරයෙන් පිළිගත්හ. අපි පාසල් දරුවන්ට ද, පාසලට ද, මාපියන්ට ද තිළිණ පිරිනැමුවෙමු. අනතුරු ව සංග්‍රහයක් ද කළෙමු.
මියගිය පියාණන් වෙනුවෙන් සිදු කරන ලද මේ පුණ්‍ය කර්මයේ සියලු බර පැන දැරුවේ මව, දරු පිරිස හා පවුලේ ඥාතීන් ය.
මේ පුණ්‍යකර්මය වෙනුවෙන් මාර්ගෝපදේශකත්වය සහ සහයෝගය සැලසූ සියලු දෙනාට ම පිං දෙමි.
පවුලේ සියලු දෙනා වෙනුවෙන් රාජගිරියේ නාවල කොල්වින් හේමචන්ද්‍ර මහතා විසින් එවන ලද ලිපියක් ඇසුරිනි.
</ART>
<ART>
නෙළුම්විල
අතරමං වූ දරු පවුල
අසරණ වූ මවක්මි. දූ වරුන් තිදෙනකු සමඟ දිවි මඟ අතරමං ව සිටිමි.
දරුවන් කුඩා කල සැමියා අප හැර ගියේ ය. එතැන් පටන් දරුවන් හදා වඩා ගත්තේ අමාරුවෙනි. රැකියාවක් ද නො කළෙමි. සිටියේ ද කුලී නිවෙස්වල ය. කුලී නිවෙසෙහි කොටසක බෝඩිමක් පවත්වා ගෙන යමින් ලැබෙන මුදලින් පවුල නඩත්තු කිරීම මගේ පුරුද්ද විය.
අප දැන් සිටින නිවෙස අයිතිකරුවෝ ඉල්ලති. වෙනත් ගෙයක් සොයා ගැනීමට මුදල් නැත. අත ඇති මුදලින් අපට ජීවත් විය හැක්කේ ද මාසයක්, දෙකක් පමණි. ඉන් පසු සිදුවන්නේ පාරට බැසීමට ය.
කරුණාකර අපට පිහිට වන්න! එය පුණ්‍යකර්මයකි.
අනන්‍යතාව සඟවා පළ කරන ලෙස මව ඉල්ලා සිටී. උදවු කිරීමට කැමති අයට අදාළ ලිපිනය නෙළුම්විලෙන් ලබා ගත හැකි ය. 429265 අමතන්න.
</ART>
<ART>
චිත්‍රාලය
සිත්තමට හපන් සිඟිති දෑත්
සිතුවම් කලාව හා ඒකාත්මික වීම සියල්ලන්ට ම කළ හැකි කාර්යයක් නොවේ. ඒ සඳහා සහජයෙන් උරුම කර ගන්නා ලද කුසලතාවය මෙන් ම ප්‍රාගුණ්‍යය ද අත්‍යවශ්‍ය ය. කුඩා අවදියේ සිට ම යම් කෙනෙක් සඳහා මේ ද්විත්වය ම ඒකරාශි වන්නේ නම් එය, අනාගතයේ දී අපූරු නිර්මාණ ශිල්පියකු බිහිවීමේ පදනම වැටීමට හේතු කාරක වනු ඇත.
කුඩා දරුවන් සහජයෙන් උරුම කර ගන්නා නිර්මාණ කෞෂල්‍යය තව තවත් ඔපමට්ටම් කරන කලා නිකේතනයක් පසුගිය දා අපට හමුවුණි. මේ ශිල්ප නිකේතනය පුරා කුඩා දරුවන් කැන්වසය මත තෙලි තුඩින් සිත්තම් මවනු දක්නට ලැබුණි. මේ කුඩා ළමයින් ගේ නිර්මාණ කෞෂල්‍යය ඔප මට්ටම් කිරීමට නිරතුරුව උපස්ථම්භක මවමින් ඔවුන් හා රැඳී සිටියේ සුවිනීතා ද අල්විස් චිත්‍ර ශිල්පිනිය යි.
වයස අවුරුදු හතේ සිට දහසය දක්වා ළමයින් මේ කලායතනය තුළ සිතුවම් කලාව උගනිති. දිය සායම් හා තෙල් සායම් භාවිතා කරමින් තෙලි තුඩ මෙහෙයවන ඔවුන් මේ මස 12 වැනි දා තම සිතුවම් රැගත් ප්‍රදර්ශනයක් ද පැවැත්වීමට නියමිත ය. 12 වැනි දා සිට 14 වැනි දා දක්වා පුරා දෙදිනක් ලයනල් වෙන්ඩ්ට් කලාගාරයේ දී ඔවුන් ගේ සිතුවම් දැක්ම ප්‍රදර්ශනය වනු ඇත. "ලිට්ල් හෑන්ඩ්ස් ඔන් කැන්වස්" <FRWD>(Little hands on canvas)</FRWD> ලෙසින් නම් කර ඇති මේ ප්‍රදර්ශනය සඳහා කුඩා ළමයින් අට දෙනෙකු (08) ගේ සිතුවම් ඇතුළත් ය. මේ ප්‍රදර්ශනය සඳහා චිත්‍ර ඉදිරිපත් කරන්නේ, චේතනා වික්‍රමසිංහ, අංජුනි පීරිස්, කියාරා වික්‍රමසිංහ, විහාරා විජේමුනි, රුමේෂ් විජේතුංග, දිනුක විජේසිංහ, ලසිත් ප්‍රනාන්දු, අයේෂා ඩෝල් යන දරුවන් විසිනි. විවිධ තේමාවන් රැගත් සිතුවම් රැසක් මේ සඳහා ඔවුන් ඉදිරිපත් කර ඇත.
මෙකී දරුවන් ගේ නිර්මාණ කෞෂල්‍යය ඔප් නැංවීමේ ලා නිරන්තරයෙන් වෙහෙසවන සුවිනීතා ද අල්විස් මහත්මිය පාසල් කිහිපයක චිත්‍ර ශිල්පය ඉගැන්වූ ගුරුවරියකි. චිත්‍ර කර්මයට කුඩා කල සිට ම ඇලුම් කළ ඇය, පාසල් බොහොමයක දහස් සංඛ්‍යාත සිසුවියන් ගේ නිර්මාණ ශක්‍යතාවය වැඩිදියුණු කිරීම සඳහා තම ශ්‍රමය වැය කර ඇත.
මෙම ප්‍රදර්ශනයේ ඇති සිතුවම් අලෙවියෙන් ලැබෙන මුදල් පුණ්‍ය කටයුතු සඳහා ලබා දීමට අදහස් කරන සුවිනීතා මහත්මිය, ඉදිරියේදීත් චිත්‍ර ශිල්පයට ඇලුම් කරන සුවහසක් දෙනා වෙනුවෙන් තම කාලය වැය කරන්නට නොපැකිලව ඉදිරිපත් වන බව පවසන්නී ය.
සුමුදු චතුරාණි ජයවර්ධන
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
අවුරුදු මිලියන ගණනක් සාගරයේ ජීවත් වූ කැස්බෑවන්ට මනු සතාගෙන් අතවර
ශ්‍රී ලංකාවේ සාගර වාසී කැස්බෑවන් 1972 දී නීති ගත කළ වන සත්ව සහ තුරුලතා ආරක්ෂක ආඥා පනතින් සහ 1993 දී එක් කළ සංශෝධනයට අනුව කැස්බෑවන් මැරීම, බිත්තර එකතු කිරීම, කටු ළඟ තබා ගැනීම හෝ ප්‍රවාහනය කිරීම තහනම් කරන ලදී. මෙම නීති උල්ලංඝනය කරන අයට දඩය රුපියල් 10,000 සිට රුපියල් 30,000 කි. සිර දඬුවම වසර දෙකකි.
ලෝකයේ වඳ වීමේ තර්ජනයට ලක් වෙමින් පවතින සත්ව විශේෂයන් අතරට කැස්බෑවන් ද එක් වීම තුළින් පෙනී යන්නේ කැස්බෑවන් රැක ගැනීම නීති පොතට සීමාවී ඇති බවයි.
මුහුදු කැස්බෑවන් ගැන මේ ටික සඳහන් කළේ බෙන්තර - අම්බලන්ගොඩ මුහුදු තීරයේ කොස්ගොඩ ප්‍රදේශයේ ආරම්භ කර ඇති කැස්බෑ සංරක්ෂණ ව්‍යාපෘතිය පසුබිම් කරගෙන ක්‍රියාත්මක කෙරෙන වැඩ පිළිවෙළක තොරතුරු අනුවය. කැස්බෑ රක්ෂණ මධ්‍යස්ථාන තිබුණ ද කැස්බෑ බිත්තර විශාල ප්‍රමාණයක් හොර රහසේ වෙළෙඳ පොළට එනු දැකිය හැකි ය. නව ව්‍යාපෘතිය යටතේ ප්‍රජා මූල සංවිධානයක් ආරම්භ කර කැස්බෑ සංරක්ෂණ ව්‍යාපෘතිය ක්‍රියාත්මක කෙරෙන අතර කැස්බෑවන් සංරක්ෂණය කිරීම, පර්යේෂණ කිරීම, දැනුම ලබා දීම තුළින් ප්‍රජා මූලික සංරක්ෂණ කටයුතු සිදු කෙරේ.
රැකවරණ වැඩසටහන්
කැස්බෑවන් දැක ගැනීමේ පහසුකම් ඇති මධ්‍යස්ථාන කොස්ගොඩ ප්‍රදේශයේ පිහිටුවා ඇති අතර නව ව්‍යාපෘතිය යටතේ කැස්බෑවුන් වෙරළට පැමිණ දමන බිත්තර එම ස්ථානවලට තිබිය දී ආරක්ෂා කර නියමිත දින වල දී පැටවුන් බිහිවී ස්වාභාවිකවම මුහුදට යාමට රැකවරණය ලබා දෙති.
මුහුදු වෙරළේ බිහි වී සාගරයට යන කැස්බෑ පැටවුන්ගෙන් හැදී වැඩී දිගු කලක් ජීවත් වීමේ අයිතිය ලැබෙනුයේ පැටවුන් දහසකින් එක් පැටවකුට පමණි. ඉතිරි පැටවුන් මහා සාගරයේ දී මත්ස්‍යයින් ගේ ගොදුරු බවට පත් වේ.
කැස්බෑ වර්ග 7ක්
කැස්බෑවා අවුරුදු මිලියන ගණනකටත් වඩා වැඩි කාලයක සිට සාගරයේ ජීවත් වී ඇති සත්වයෙකි. දැනට ලෝකයේ සාගරවල කැස්බෑ වර්ග හතක් වාසය කරන බව හඳුනාගෙන ඇත. මෙම වර්ග හතෙන් පහක්ම ශ්‍රී ලංකාව ආශ්‍රීත මුහුදු තීරයේ ජීවත් වෙති. ඔවුන් වැඩි පුරම දැක ගන්නට ලැබෙන්නේ බෙන්තොට, කොස්ගොඩ, ගාල්ල, රැකව, උස්සන්ගොඩ, හම්බන්තොට, බුන්දල, කිරින්ද සහ යාල මුහුදු තීර වලදී ය. බිත්තර දැමීම සඳහා වැඩිපුරම පැමිණෙන්නේ මෙම ස්ථාන වලට ය. දකුණු මුහුදු තීරයට පැමිණෙන කැස්බෑවන් වර්ග පහට ගල් කැස්බෑවා, බටු කැස්බෑවා, දාර කැස්බෑවා, පොතු කැස්බෑවා සහ ඔලු ගෙඩි කැස්බෑවා ඇතුළත් වේ.
ගල් කැස්බෑවා
දිගින් මීටරයක් පමණ වන අතර බර කිලෝ ග්‍රෑම් 200කට වඩා වැඩිය. ගල් කැස්බෑවා සංක්‍රමණිකයකු ලෙස හඳුනාගෙන ඇති අතර ඉන්දියානු, අත්ලන්තික් හා පැසිපික් සාගරවල වැඩිපුර ජීවත් වෙති. ගල් කැස්බෑවන්ගේ සම ඇතුළත කොල පැහැය ගන්නා බැවින් "ග්‍රීන් ටර්ටල්" නමින් ද හැඳින්වේ.
බටු කැස්බෑවා
කැස්බෑවන් අතරින් කුඩාම වර්ගයට අයත් ය. සෙ. මී. හැටක් පමණ දිගින් හා කි. ග්‍රෑම් 40 ක් බරින් යුක්තය. මුහුදු පැළෑටි, මසුන් හා බෙල්ලන් ආහාරයට ගන්නා අතර බිත්තර දැමීම සඳහා සමූහ වශයෙන් මුහුදු වෙරළට පැමිණෙති.
දාර කැස්බෑවා
කැස්බෑවන් අතරින් විශාලම වර්ගයට අයත් වන්නේ දාර කැස්බෑවයි. වැඩුණු දාර කැස්බෑවකු මීටර් 3ක් දිගින් හා බර කි. ග්‍රෑ. 600 ක් පමණ වේ. මෙම කැස්බෑවා මුහුදේ විශාල ප්‍රදේශයක ගමන් කරන අතර ගැඹුරු මුහුදේ විශාල ප්‍රදේශයක ගමන් කරන අතර ගැඹුරු මුහුදේ ජීවත් වේ. බිත්තර දැමීම සඳහා නියමිත ස්ථානවලට කි. මී. 4000කට වඩා දුර ප්‍රමාණයක සිට එති.
පොතු කැස්බෑවා
කුඩා වර්ගයකට අයත් පොතු කැස්බෑවා දිගින් මීටරයකට අඩු කි. ග්‍රෑම් 50 ක් පමණ බරින් යුක්තය. කහපාට මිශ්‍ර දුඹුරු පැහැයෙන් යුත් පොතු කැස්බෑවන් වැඩිපුර ජීවත් වන්නේ ගල්පර ආශ්‍රිතව ය. විෂ සහිත මුහුදු හතු ආහාරයට ගනී.
ඔළු ගෙඩි කැස්බෑවා
ඔළුගෙඩි කැස්බෑවා දිගින් මීටරයකි. බර කි. ග්‍රෑම් 180 ක් පමණ වේ. ලෝකයේ වැඩි පුරම ඔළුගෙඩි කැස්බෑවන් ජීවත් වුවත් ලංකාවේදී අඩුවෙන්ම දැක ගන්නට ලැබෙන කැස්බෑ වර්ගයයි. අනික් කැස්බෑවන්ට වඩා විශේෂිත වූ විශාල හිසක් මේ වර්ගයට තිබේ.
කැස්බෑවන් බිත්තර දැමීමට තෝරා ගන්නේ තමන් උපන් මුහුදු වෙරළම ය. කැස්බෑවන් බිත්තර 100 සිට 200 දක්වා වූ ප්‍රමාණයක් එක් වර දමති. මුහුදු වෙරළේ වැලි යට සඟවා තබන බිත්තර මෝරා පැටවුන් බිහි වීමට මාස දෙකක කාලයක් ගත වන අතර ගැහැනු - පිරිමි භාවය සිදු වන්නේ වැල්ලේ පවතින උෂ්ණත්වය අනුවයි. කැස්බෑවන් දිගු කාලයක් ජීවත් වන සත්ව විශේෂයක් ලෙස හඳුනාගෙන ඇති අතර ආයු කාලය අවුරුදු 80 සිට 120 දක්වා වේ.
ශ්‍රී ලංකාවේදී කැස්බෑවන් සංරක්ෂණය කිරීම ප්‍රධාන වශයෙන් ක්‍රම දෙකකින් සිදු කෙරේ. පරිබාහිර සංරක්ෂණය හා අභ්‍යන්තර සංරක්ෂණය එම අවස්ථාවන්ය. ස්වභාවිකව ජීවත් වන පරිසරයෙන් ඈත් කොට ආරක්ෂා කරන අතර කැස්බෑවන් දමන බිත්තර රැස් කොට වෙරළේම වෙනත් ස්ථානයක වළ දමා පැටවුන් බිහිවූ පසු දින කිහිපයක් ටැංකිවල දමා ආරක්ෂා කරති. එම පැටවුන් පසුව මුහුදට දැමීම සිදු කෙරේ.
බිත්තර සංරක්ෂණය
අභ්‍යන්තර සංරක්ෂණ වැඩ පිළිවෙළ යටතේ කැස්බෑවන් හා බිත්තර ස්වභාවික පරිසරය තුළම ආරක්ෂා කෙරේ. කැස්බෑවන් තෝරාගත් ස්ථානයක බිත්තර දැමීමෙන් පසු ඒ ස්ථානවලටදී ම බිත්තර මෝරා පැටවුන් සාගරයට යන තෙක් රැකවරණය ලබා දෙති.
ප්‍රජාමූල කැස්බෑ සංරක්ෂණය හා සංචාරක ප්‍රවර්ධන වැඩ සටහන යටතේ කොස්ගොඩ මුහුදු තීරයේ ක්‍රියාත්මක කෙරෙන අභ්‍යන්තර සංරක්ෂණ වැඩ පිළිවෙළට ප්‍රදේශයේ තරුණ පිරිස්වල සහභාගිත්වය ලබාගෙන ඇත. කැස්බෑ බිත්තර රැස් කිරීම වෙනුවට කැස්බෑවන් බිත්තර දැමූ ස්ථාන ආරක්ෂා කෙරේ. මෙම ව්‍යාපෘතිය එක්සත් ජාතීන්ගේ සංවර්ධන වැඩ සටහන යටතේ ක්‍රියාත්මක කෙරෙන්නකි.
සටහන හා ඡායාරූප
අම්බලන්ගොඩ නෙල්සන් කොඩිතුවක්කු
ගාල්ල දිසා අතිරේක
</ART>
<ART>
අද පවතිනා ජනවාර්ගික අර්බුදය ඓතිහාසික එකක් නොවේ
ඉතිහාසයේ ආරම්භයේ සිටම ශ්‍රී ලංකා වෙරළ තීරයට විදේශීය ජාතීහු ඇදී ආහ. මේ අය අතර සාමකාමී සංක්‍රමණිකයන් වෙළෙන්දන් මෙන්ම සතුරු ආක්‍රමණිකයෝ ද වූහ. මුලින්ම චෝල, පාණ්ඩ්‍ය, විජයනගර් වැනි දකුණු ඉන්දියානු බලවතුන් විසින් මෙහෙයවන ලද ආක්‍රමණ පැවතිණ. දහසය වන ශත වර්ෂයෙන් පසු ආක්‍රමණිකයන් පැමිණියේ බටහිර දෙසිනි. එවර පෘතුගීසින්, ලන්දේසින්, ඉංග්‍රීසීන් වැනි බලවත් බටහිර ජාතීහු පැමිණියහ. මේ සෑම ආක්‍රමණිකයෙක්ම, 1815 තෙක් දිවයිනෙහි වැඩි ප්‍රදේශයක තම ආධිපත්‍යය පතුරවා ගෙන සිටි සිංහලයන් විසින් වික්‍රමාන්විත ලෙස මැඩ පවත්වන ලදි. සාමකාමී හෝ වේවා සතුරු හෝ වේවා පැමිණි සෑම සංක්‍රමණිකයෙකුම, දිවයිනෙහි ආගමික විශ්වාස, වාර්ගිකත්වය, භාෂාව හා සංස්කෘතිය මත තම සලකුණ සනිටුහන් කර ඇත.
විදේශීය ආක්‍රමණ මැඩ පවත්වන අතරතුර දී ම, ශ්‍රී ලංකාව තම වාසභූමිය කර ගත් සියලු ජාතික හා ආගමික කොටස් සමග සාමකාමී සහජීවනයක් ගෙන යෑමේ ප්‍රතිපත්තියක් සිංහලයන් විසින් අනුගමනය කළ බව විශේෂයෙන් අවධාරණය කළ යුතු ය. දකුණු ඉන්දියාවෙන් ආ සංක්‍රමණිකයන් ස්වෙච්ඡාවෙන්ම විශේෂයෙන් ජාතින් අතර විවාහ තුළින් සිංහල බවට පෙරළීමේ අවස්ථා රැසක් පැවතිණි. එහෙත් කිසිම විටෙක බලයෙන් හෝ වෙනත් ලෙසකින් හෝ කිසියම් ආගමික කණ්ඩායමක් බෞද්ධයන් බවට පත් කරලීමේ කිසිම උත්සාහයක් නොපැවතිණි. දැනට පවතින සිංහල - දෙමළ ප්‍රශ්නය වසර දෙදහසක් පැරණි යයි කීම පදනම් විරහිත ප්‍රකාශයකි. මෙම වර්තමාන ගැටලුවෙන් මුල, තම තත්ත්වය ශක්තිමත් කරගනු වස් සුළු ජාතින් කෙරෙහි වැඩි අනුග්‍රහයක් දැක්වීමේ බ්‍රිතාන්‍ය අධිරාජ්‍ය ප්‍රතිපත්තියෙන් එහාට නොයයි.
පුරාණ හා මධ්‍යගත ශ්‍රී ලංකාවෙහි විවිධ ජාතීන් හා ලබ්ධිකයින් අතර පැවති සුහද සම්බන්ධතා මතු කර දක්වන පහත සඳහන් සාධක මා උපුටා ගත්තේ වැඩි වශයෙන්ම විදේශීය මූලාශ්‍රවලිනි.
නොක්ස්ගේ දුටු ගැමි දිවි පෙවෙත
දෙවන රාජසිංහ (1635 - 1687) රජු මහනුවර රජකම් කළ කාලය තුළ දහනව වසරක්ම 1650 - 1669 දක්වා උඩරට රාජධානියෙහි සිරකරුවෙකු බවට පත්වූ රොබට් නොක්ස්, මුහුදුබත් වූ නැවක පැමිණි බ්‍රිතාන්‍ය නාවිකයෙකි. ඒ වන විට රාජසිංහ රජු රවටා ඕලන්ද පෙරදිග සමාගම, පෘතුගීසීන් පළවා හැර ශ්‍රී ලංකාවේ මුහුදුබඩ පෙදෙස්වල පාලනය තමන් යටතට ගෙන තිබිණ. නොක්ස් ඇතුළු තව කීප දෙනෙකු රඳවා සිටියේ සිරකූඩුවක නොවේ. ඔවුන්ට රාජධානියේ සැරිසැරීමට තරමක නිදහසක් දී තිබිණ. අවසානයේ දී ඔහු බේරී යාමට සමත් විය. එංගලන්තයට ගිය පසු ඔහු ශ්‍රී ලංකාව ගැන සිත්ගන්නා සුළු පොතක් ලීවේ, එහි විසූ සාමාන්‍ය මිනිසුන්ගේ දිවි පෙවෙත ගැන රසවත් විස්තර සපයමිනි. බලාපොරොත්තු විය හැකි පරිදි තමා සිරකරුවෙකු බවට පත් කළ රජතුමා ගැන ඔහු තුළ ගෞරවයක් නොතිබිණි. මිථ්‍යාලබ්ධිකයන් ලෙස නොක්ස් සැලකු සිංහලයන් ගැන වුවද ඔහු තුළ කිසි සැලකිල්ලක් නොවීය. එසේ වුවද යම් යම් අවස්ථාවලදී ඔහු සඳහන් කර ඇති තොරතුරු උඩරට රාජධානියෙහි සිංහලයන් සහ එහි විසූ වෙනත් ආගමික හා වාර්ගික කණ්ඩායම් අතර පැවති සුහද සම්බන්ධතාව කෙබඳු වූවක්දැයි පෙන්වා දෙයි.
"ඔහු කිසි විටෙක ක්‍රිස්තියානි ආගම හිංසාවට ලක්කිරීම හෝ නොරිස්සීම නොකරයි. එහෙත් මට පෙනී යන පරිදි, එයට ගෞරව සම්මානයෙන් සලකයි."
තමා දක්වන කරුණු සනාථ කිරීම සඳහා ඔහු එවක සිදුවූ පුවතක් සඳහන් කරයි. "1673 නත්තල් දින රාත්‍රියේ රජුගේ ප්‍රියාදර නැගණිය මිය ගියාය. තමාගේ ශෝකය නිසා ඔහු මුළු ජාතියටම ශෝකී කාලයක් ප්‍රකාශයට පත් කළේය. සියලු උත්සව සහ විනෝධජනක අවස්ථා නැවතිය යුතු විය. කිසිම ලෙසකින් සතුටක්, උද්දාමයක් ප්‍රකාශ නොවිය යුතු විය. රජතුමාගේ රාජධානිය තුළ විසූ ඕලන්දක්කාරයෝ සිය සුපුරුදු සුරාව සමග ප්‍රිය සම්භාෂණ පැවැත්වූහ. නීතිය කඩ කළ මේ සියලු දෙනාට දැඩි දඬුවම් පමුණුවනු ඇතැයි සියල්ලෝ සිතූහ. එහෙත් එය ආගමික උත්සවයක් නිසා රජතුමා ඒ ගැන තැකීමක් නොකළේය. වෙනත් ආගමක් සම්බන්ධ පොදු උත්සව තහනමට ලක්වූ, ක්‍රිස්තියානි පාලනයට යට වූ මුහුදුබඩ පළාත්වල තත්ත්වයට වඩා මෙය හාත්පසින්ම වෙනස් තත්ත්වයක් විය.
ආගම සම්බන්ධව ඔවුන්ගේ මතය
"ඔවුන් තම ආගම් පිළිබඳව සහනසීලි ප්‍රතිපත්තියක් අනුගමනය කරන නිසා ඔවුන් අතර වසන අමුත්තන්ගේ ආගම කුමක් වේදැයි යන්න ඔව්හු තැකීමක් නොකරති. බහු දේවත්වය පිළිබඳ ඔව්හු විශ්වාස කරති. තමන් නොදන්නා දෙවියන් වැඩ වසන බව ඔව්හු අදහති. ඒ නිසා සියලු ජාතීන්ට, කිසිම විරෝධයක් පෑමක් හෝ උපහාසයට ලක් කිරීමක් හෝ නොලැබ, තම තමන්ගේ ආගම් පිළිබඳ සියලු උත්සව ඕනෑම ආකාරයකින් පැවැත්වීමට හා ආස්වාදනය කිරීමට පූර්ණ නිදහසක් තිබිය යුතු බව අදහති. මලබාර්වරුන් සහ උතුරේ මුහුද ආසන්න සාමාන්‍ය වැසියන් සහ ඔවුන්ගේ ආගම සිංහලයන්ගෙන් බොහෝ වෙනස් වෙයි. එම ප්‍රදේශවල විනිශ්චයකාරවරු මලබාර්වරු පමණකි. රජතුමාගේ රාජ සභාවෙහි අදිකාරම් කෙනෙකු වූ මලබාර් ජාතිකයෙකු මම දැක ඇත්තෙමි. ඒ රජුට අයත් මුළු ප්‍රදේශය තුළ ම සිටින්නාවූ ප්‍රධාන විනිශ්චයකාරවරු දෙදෙනාගෙන් එක් කෙනෙකි. ඔහුට ‌‌‌හොඳින් සිංහල කතා කිරීමට නොහැකි නිසා භාෂා පරිවර්තකයෙකුගේ සහාය ලබා ගැනීමට සිදු විය.
"වානියා, බ්‍රහ්මණ, හින්දු වැනි සිංහලයන්ගේ ආගමෙන් බොහෝ සේ වෙනස් වූ ආගම් පැවතිය ද ඒ ඒ ආගම්වල දෙවියන් තමන්ගේ විධි ක්‍රම අනුව ඇදහීමට පූර්ණ නිදහස ඇත. රෝමානු කතෝලික හෝ ප්‍රොතෙස්තන්ත හෝ වේවා ක්‍රිස්තියානි ආගම සම්බන්ධව ද තත්ත්වය එසේම ය. මේ රජු මහ පොළොව මත පරම බලයකින් යුක්ත වුව ද, දෙවියන්ගේ සර්වබලධාරි බලයට බිය වෙයි. දෙවියන් අය අදහන අය නිශ්ශබ්ද කළහොත් දෙවියන් කෝප ගන්වා ඔවුන්ගේ ශාප තම හිස මතට තමන්ම ඇද ගන්නා බව ඔහු දනියි. ආගමික වශයෙන් වෙනස් වීමට (මීට පෙර ද මා සැලකිල්ලට ගත් පරිදි) කිසිම මිනිසෙකු තමා යටතේ උසස් නිලයන්හි සේවය කිරීමට නුසුදුස්සකු බවට පත් නොකළේය. මන්ද, මා එහි සිටි කාලයෙහි මෙන්ම ඊට පෙරාතුව ද බොහෝ ක්‍රිස්තියානුවන් එසේ සේවයට බඳවා ගෙන සිටි හෙයිනි. ඒ කිසිවකුගෙන් තම ආගම වෙනස් කිරීම හෝ අතහැර දැමීම හෝ කිසිවිටක බලාපොරොත්තු නොවූවා පමණක් නොව, කිසිවිටක ඔවුන් එසේ කළේ ද නැත. මට පෙනෙන පරිදි, මිනිසුත් තම තමන්ගේ දෙවියන් ඇදහීම ලෞකික දෙයට පමණක් සීමාවූ (තම රාජධානිය තුළ) තමාගේ පාලනයෙන් ඔබ්බට ගිය එකක් සේ ඔහු සැලකීය. ඒ නිසා ඔහු කිසිවිටක දෙවියන් ඇදහීම පිළිබඳව මැදිහත් වීමක් නොකරයි."
ඉහත සඳහන් පාඨ උපුටා ගන්නා ලද්දේ ඒ <FRWD>Historical Relations of Island of Ceyoln - II</FRWD> වෙළුම. සංස්කරණය, ජේ. එච්. ඕ. පවුලස්, තිසර ප්‍රකාශකයෝ 1989 පිටු 220 - 221 යන කෘතියෙනි. පළමු වෙළුම මුද්‍රණයට පත්කළ පසු නොක්ස් එයට අමතර සටහන් රැසක් එකතු කළේය. අත් අකුරින් ලියන ලද මේවා මුල් සංස්කරණයෙහි පිටු අතරට එකතු කර තිබිණ. බ්‍රිතාන්‍ය කෞතුකාගාරය විසින් මෙය සොයා ගන්නා ලදුව, පවුලස් විසින් සංස්කරණය කරන ලදී.
පාලිතයන්ගේ ආගම හා පාලකයන්ගේ ආගම
මේ ප්‍රකාශ මගින් සිංහල රාජධානියෙහි පැවති ආචාර විධි පිළිබඳව තොරතුරු රැසක් නොක්ස් දක්වයි. පාලිතයන්ගේ ආගමද පාලකයන්ගේ ආගම විය යුතු යයි බටහිර පැවති සංකල්පය මෙහිදී කිසිවිටක ක්‍රියාත්මක නොවිණ. බෞද්ධාගම මුල දී පාලකයන්ගේ ආගම වූ බව හෝ වර්තමානයෙහි ව්‍යවස්ථාව මගින් එයට ප්‍රධාන තැනක් දී තිබීම හෝ කිසිවිටෙක කිසිම ආගමකට විරුද්ධ වීමක් හෝ වරදක් ඇතිවීමක් නොවෙයි. වෙනත් ආගම් නොරිස්සීමක් ගැන ඇති සාධකයන් වාර්තා වී ඇත්තේ බෞද්ධ නොවන රජවරුන් දෙදෙනෙකුගේ පාලන සමය තුළ පමණයි. ඒ ශිව ආගම වැළඳ ගත් 1 රාජසිංහ (1582 - 92) සහ කතෝලික ආගමට හරවන ලද දොන් ජුවන් ධර්මපාල (1555 - 1597) රජවරුන්ගේ කාල තුළදී ය.
රාජ්‍ය සේවයෙහි ඉහළ ම තනතුර දැරීමට පවා ආගම නුසුදුසුකමක් නොවූ බවට නොක්ස් කරන්නා වූ ප්‍රකාශය කෙරෙහි, අපගේ අවධානය යොමු විය යුතු අතර එය අද පවා අනුගමනය කළ යුතු ප්‍රතිපත්තියක් වෙයි. පෘතුගීසීන් හා ඕලන්දකාරයින් විසින් පාලනය කරන ලද මුහුදුබඩ පෙදෙස්වල තත්ත්වය මීට හාත්පසින්ම විරුද්ධ වූවකි. පෘතුගීසින් යටතේ සේවය කිරීමට කැමති වූ ඕනෑම කෙනෙකු බව්තිස්මය ලබා ගත යුතු විය. පසුව ලන්දේසින් යටතේ පාසලක ගුරුවරයකු වශයෙන් සේවය කිරීමට පවා සත්‍යවූ රෙපරමාදු ආගමට අනුව නැවත බව්තීස්මය ලැබිය යුතු විය. 1709 දී නරේන්ද්‍රසිංහ රජු (1707 - 1739) ප්‍රංශ කැල්වින් මත ධාරියෙකු වූ පේඩ්‍රෝ ද ගැස්කොන් ප්‍රධාන අධිකාරම බවට පත් කළේය. උඩරට රාජධානියෙහි රජුගේ බේත්ගේ හෙවත් වෛද්‍යවරුන්ගේ නායකතුමා සෑම විටම උසස් පිළිගැනීමක් ලත් මුස්ලිම් නිලධාරියකු වීම සැලකිය යුත්තකි. සුප්‍රකට ද්‍රවිඩ ඉතිහාසඥයකු වන අර්සරත්නම්, 1958 දී මෙසේ සඳහන් කළේය.
අර්සරත්නම්ගේ ආගමික සංහිඳියාව
"ඉස්ලාම් ආගම හා හින්දු ආගම, බෞද්ධාගම සමග එකට පැවතිණි. දෙමළ හා මුස්ලිම් ජාතිකයෝ රජුගේ යටත් වැසියන් සෙයින් සිංහලයන් හා සමාන අයිතිවාසිකම් බුක්ති වින්දහ. රාජ්‍ය සේවයේ ඉහළ තනතුරුවල ඇතැම් මුස්ලිම් හා දෙමළ ජාතිකයෝ සේවය කළහ. ඔව්හු ඕලන්දක්කාරයන් හා ඉන්දියානු රජවරුන් වෙත යවන වැදගත් දූත මෙහෙයන්හි යොදා ගන්නා ලදහ. රටෙහි සියලු වාර්ගිකයන් හා ආගමික කොටස් තම නායකත්වය යටතේ එක්සත් කිරීමට හැකි තත්ත්වයක රාජසිංහ සිටි බවක් පෙනී යයි. එහි ප්‍රතිඵලය වූයේ කිසිම වෙනසක් නැතිව මුළු ජනතාවම ඔහුට සේවය කිරීමයි. මෙහිදී ඔහු රාජ්‍යත්වය පිළිබඳ බෞද්ධ හා හින්දු පරමාදර්ශ අනුගමනය කර ඇත."
මහනුවර බෞද්ධ රජවරු, තම ආගමික සිද්ධස්ථාන ගොඩ නගා ගැනීම සඳහා මුස්ලිම්, හින්දු හා ක්‍රිස්තියානි ලබ්ධිකයන්ට ඉඩම් ලබා දුන් බව ප්‍රසිද්ධ කරුණකි. මේ ආදර්ශය ජනතාවගේ නායකයන් වූ මහා සංඝයා විසින් ද අනුගමනය කරන ලද්දකි. අස්ගිරි විහාරයට අයත් භික්ෂුහු විහාරයට අයිති ඉඩමක් පල්ලියක් තනා ගැනීම සඳහා මුස්ලිම්වරුන්ට දුන්නාහ. කාටුපල්ලිය නමින් හැඳින්වෙන මෙම පල්ලිය තවමත් මහනුවර නගරයේ දක්නට ලැබෙයි. එය එම රාජධානිය තුළ පැවති ආගමික සුහදතාව පිළිබඳ සිහිවටනයකි. කුරුණෑගල රිදී විහාරය ද වැදගත් උදාහරණයකි. රිදී විහාරයට අයත් ඉඩම්වල මුස්ලිම් ජාතිකයෝ විසූහ. ඔව්හු පැටවිලි පංගු හෙවත් ප්‍රවාහන කාර්යය භාරව සිටියහ. තම සේවය අවශ්‍ය වූ විටෙක ධානය හෝ වෙනත් කිසිවක් ප්‍රවාහනය කරමින් ඔව්හු විහාරයට සේවය කළෝය. රිදී විහාරයෙහි භික්ෂුහු, ඔවුන්ගේ ගමේ පල්ලියේ තනා ගන්නා ලෙසට මුස්ලිම්වරුන්ට ඉඩමක් දී තිබිණි. මුස්ලිම්වරුන්ගේ අධ්‍යාත්මික අවශ්‍යතා සපුරාලීම සඳහා ඉස්ලාම් ආගමික පූජකවරයකුට ද සිය නඩත්තුව සඳහා වෙනත් ඉඩම් කොටසක් දී තිබිණ. අන් අයටත් ජීවත්වීමට ඉඩ දී තමන් ජීවත්වීම පිළිබඳ මේ සුවිශේෂ ආදර්ශය දුටු බ්‍රිතාන්‍ය රාජ්‍ය සේවා කොමසාරිස් තුමා මෙය ආගම් පිළිබඳ ඉතිහාසයෙහි වෙන කිසි තැනෙක නුදුටු විරූ දෙයක් යැයි ලියා තැබීය. ඕලන්දක්කාරයෝ ශ්‍රී ලංකාවේ මුහුදුබඩ පෙදෙස්වලට ඇතුළුවීමට රෝමානු කතෝලික පූජකවරුන්ට තහනම් කළ කාලයේ දී, රෝමානු කතෝලික පූජකවරයකු වූ ජෝශප් ද වාස් පියතුමා මහනුවර වාසය කරමින් සිටියේය. තම පිරිස එක් රැස් කර ගත හැකි ස්ථානයක් සාදා ගැනීමට රජතුමා ඔහුට ඉඩමක් දුන්නේය. හින්දු මුස්ලිම් අරගල පැවති අසල්වැසි ඉන්දියාවේ හෝ, වෙනත් කිසිවෙකු වෙනුවෙන්වත් නොහළ තරම් ලේ දෙවියන්ගේ නාමයෙන් හෙළු තත්කාලීන යුරෝපයේ තත්ත්වය සමග මෙය සන්සන්දනය කිරීම වටී.
පන්සල් තුළ හින්දු දේවාල
තම ආරක්ෂකයින් වන පෘතුගීසින් විසින් පසුව දෝන කතිරිනා නමින් බව්තීස්ම කරන ලද කුසුමාසන දේවි නම් වූ උඩරට කුමරිය, දෛවයේ හාස්කමකින් බෞද්ධ රජවරුන් දෙදෙනෙකුගේ බිසව බවට පත් වූවාය. ඒ 1 වන විමලධර්මසූරිය (1692 - 1704) සහ සෙනරත් (1704 - 1735) යන රජවරුන්ගේය. ඇය භක්තිමත් රෝමානු කතෝලිකයෙකු සේභ ජීවත්ව මිය ගියාය. රජවරුන්ගේ උදාර ගතිය කෙතරම් ද යත්, ඔව්හු ඇය වෙනුවෙන් මාලිගාව තුළ දේවස්ථානයක් සාදා දුන්නාහ. මේ විසි එක්වන ශත වර්ෂයේ වුවද මෙවැනි තත්ත්වයක් බ්‍රිතාන්‍ය රජ පවුලේ ඇති විය හැකි ද? වෙනත් කිසිම රජ පවුලක ඇති විය හැකි දෙයක් ද? පෘතුගීසි මූලාශ්‍ර සඳහන් කරන පරිදි ෆ්‍රැන්සිස්කන් පූජකවරුන්ට රජ මැදුරට ඇතුළු වීමට අවසර තිබිණ. ඒ රජ බිසවගේ ඉල්ලීම පරිදි, ඇයගේ දරුවන්ට ඉගැන්වීමට විය හැකිය. යුධකාමි රාජසිංහ ඇතුළුව එම දරුවන්ට පෘතුගීසි භාෂාව චතුර ලෙස කතා කිරීමට, ලිවීමට සහ කියවීමට හැකියාව තිබිණ. මේ පහත රට පෙදෙස්හි පෘතුගීසින් උඩරට හා බද්ධ වෛරයෙන් සිටි කාලයක බව විශේෂයෙන් සඳහන් කළ යුතුය. පසුව උඩරට රජවරු දකුණු ඉන්දියානු කුමරියන් තම බිසෝවරු වශයෙන් ගෙන්වා ගත කළ, රජුට සහ බිසවට තම තම ආගම් ඇදහීමෙහි නියැළිය හැකිවන පරිදි බෞද්ධ සිද්ධස්ථාන ඇතුළත හින්දු දේවාල ද ඉදි කළ අන්දම පෙනි යයි. බෞද්ධ පන්සල් තුළ හින්දු දේවාල ද ගොඩ නැගීම අද පවා සිදු කෙරෙයි. බැතිමත්තු ද තමන් එක ඇදහිලි පද්ධතියකින් තවත් එකකට මාරුවන බව නොදනිති. තම භක්තිය දියාරු වී යාමක්ගැන මෙයින් නොකියවෙයි. එහෙත් එයින් කියැවනුයේ ශ්‍රී ලංකාවේ බෞද්ධ හා හින්දු ආගම් සෑම විටම එකිනෙකා හා සහසම්බන්ධතාවයකින් යුක්ත වූ ලෙස සැලකූ බව මිස එකිනෙකාට ප්‍රතිපක්ෂ වූ ඒවාසේ නොසැලකුණ බවයි. සංඛ්‍යාත්මක වශයෙන් වර්ධනය වීමට ලේ හළාගෙන ආගම් හැරවීමක් කිසිම විටක නොවිණ.
රාජසභාව සහ ආගමික සුහදතාව
පුරාණ ශ්‍රී ලංකාවේ පැවති සම්ප්‍රදාය අනුව රජතුමා සියලු භක්තීන්හි ආරක්ෂකයා විය. ශ්‍රී ලංකාවේ රාජ සභාව ආගමික සුහදතාව පිළිබඳව විශේෂයෙන් නම් දැරුවෙක් බව අරාබි ලේඛකයෝ වාර්තා කර ඇත. 12 වන ශත වර්ෂයේ දී තිබූ තත්ත්වය ලේඛන ගත කළ ඉද්‍රසි, රාජ සභාවේ දහසය දෙනෙකුගෙන් සමන්විත කවුන්සලයක් වූ බව පවසයි. මෙයට බෞද්ධ, ක්‍රිස්තියානි. මුස්ලිම් හා යුදෙව් යන ආගම්වලට අයත් වූවන් හතර දෙනා බැගින් ඇතුළත් වූ බව ඔහු සඳහන් කරයි. එයින් පෙනී යනුයේ සියලු ආගම්වලට අයත් වූවන් පිළිගෙන ගෞරවයට ලක් කෙරුණු බවයි. මේ සඳහන් කළ කවුන්සිලය, සමහර විට රජතුමාට වෙළෙඳාම පිළිබඳව උපදෙස් දීමට කැඳවන ලද්දක් විය හැකිය. ක්‍රි. පූ. සිව්වන ශත වර්ෂයේ රජ කළ, පූර්ව බෞද්ධ සමයට අයත් රජතුමෙකු වූ පණ්ඩුකාභය, සිය රාජධානියෙහි තම ජනතාව ඇදහූ සියලු දෙවියන් වෙනුවෙන් සිද්ධස්ථාන සෑදවීම ද, තැනින් තැන යන තාපසයන්. බමුණන් වැනි පැවිද්දන්, නිඝණ්ඨයන් ආජීවකයන් ආදි අයට විසීමට ස්ථාන සාදා දීමද ඉතා වැදගත් කරුණක් වෙයි. මහාවංශයෙහි මෙම තොරතුරු සඳහන් වෙයි.
අශෝක රජතුමාගේ රාජ්‍යක්‍රමය අනුගමනය කළ අපේ රජවරු වෙනත් සියලු ආගම් ඉවසුවා පමණක් නොව ඒවාට සහාය දුන් බවද අපේ ඉතිහාසයෙන් පැහැදිලි වෙයි. ඉන්දියානු මහා අධිරාජයා තම අදහස් සැමටම කියවා ගත හැකිවන පරිදි ගලෙහි කොටා තැබීය. ඔහු ආත්ම පසද පූජා තම ආගම වැනිම සහ 'පර පසද ගරහා' අන් ආගම් ගර්හාවට ලක් කිරීම යන දෙකෙහිම දොස් දක්වයි. ඔහු පවසන පරිදි මේ දෙකම සමාජයෙහි සුහදතාවයට බාධාවකි. හිමාලයෙහි සිට ඉන්දියාවේ දකුණු තුඩුව දක්වා පැතිරුණු අශෝක අධිරාජ්‍යයෙහි විවිධ මත දැරුවන් මෙන්ම විවිධ වාර්ගික කණ්ඩායම් වූහ. බෞද්ධාගම වැළඳගත් රජතුමා, තම පෞද්ගලික ඇදහිලි, ඉතිහාසයේ සෑම විටම සිදුවී ඇති පරිදි, තමාගේ මුළු ජනතාව මතම බලහත්කාරයෙන් පැටවීමට උත්සාහ නොගත්තේය. සමාජයේ බලවත් පූජක කුලය වූ බ්‍රහ්මණවරුන්ට අමතරව වෙනත් සියලු ආගමික ගුරුවරුන් සහ දාර්ශනිකයන් හැඳින්වීමට යෙදූ ශ්‍රමණ යන නාමයෙන් හැඳින්වූ තාපසයෝ ද වූහ. මේ සමහරුන්ගේ ඉගැන්වීම් බෞද්ධාගමට විරුද්ධ විය. අශෝක රජ මේ සියලු ආගමික කණ්ඩායම්වලට සහාය දැක්වීය. ඉන්දියාව පුරා පැතිර ඇති ඔහුගේ සෙල්ලිපි මගින් ඔහු සියලු ශ්‍රමණයන් සහ බ්‍රහ්මණයන්ට ගෞරව දැක්වීමට අනුශාසනා කරයි. සිංහල පාලකයන් අනුගමනය කළේ මේ ආදර්ශයයි.
එම නිසා අද පවතින ජනවාර්ගික අර්බුදය ඓතිහාසික එකක් යයි කීම වරදකි. එය බ්‍රිතාන්‍ය යටත් විජිත සමයෙහි, විසිවන ශත වර්ෂයෙහි ආරම්භ වූවකි. අදත් බෞද්ධයන් හා හින්දු භක්තිකයන් අතර කිසිම විරුද්ධත්වයක් නොපවතී. ලෝකයේ පවතින හැම ආගමකටම අයත් සිද්ධස්ථාන එක වීථියක් තුළ බොහෝ විට දක්නට ලැබේ. ඒ ඒ බැතිමතුන් තම තමන්ගේ පූජනීය ස්ථානවලට පැමිණ කිසිම අරගලයකින් තොරව වන්දනාමාන කරන බව පෙනේ.
ආචාර්ය ලෝනා දේවරාජ
</ART>
<ART>
වෙබ් අඩවියෙන් ඉර මැදියම
මීට ඉහත කලාපයක "අන්තර්ජාලය" තුළින් අපි සම්මානලාභී, ප්‍රතිභාපූර්ණ ශ්‍රී ලාංකික සිනමාවේදියකු වන ප්‍රසන්න විතානගේ පිළිබඳ වෙබ් අඩවිය හඳුන්වා දුන්නෙමු. ඒ පිළිබඳව පාඨකයන් විසින් අප වෙත ඊමේල් මඟින් දැක්වූ යහපත් ප්‍රතිචාර නිසා මෙම කලාපය තුළින් අපි ඔහු විසින් නිර්මාණය කළ "ඉර මැදියම" නමැති සිනමාපටය සඳහා වෙන් වුණු වෙබ් අඩවිය පිළිබඳ තොරතුරු ඔබ වෙත ගෙන ඒමට කල්පනා කෙළෙමු.
ඉර මැදියම
(ප්‍රවේශය 2004-02-04)
<FRWD>http://www.iramadiyama.com/</FRWD>
ඉහත දැක් වූ වෙබ් ලිපිනය ඔස්සේ ක්‍රම දෙකකට අනුව පරිශිලකයන්ට ඉර මැදියම අඩවියට පිවිසීමේ අවස්ථාව ලබා දී ඇත. එනම්<FRWD>Flash</FRWD> භාවිතා කර නිමැ වූ අඩවියට <FRWD>HIML</FRWD>භාවිතා කර සැකසූ සාමාන්‍ය අඩවියටයි. පරිශීලකයන්<FRWD>Flash</FRWD> අඩවිය තෝරා ගන්නේ නම් ඔවුන්ගේ පරිගණක සතුව <FRWD>Flash</FRWD> තිබිය යුතු අතර එසේ නැත්නම් මෙම අඩවිය ඔස්සේ එය ලබා ගැනීමේ පහසුකම් ද සපයා ඇත. එපමණක් නොව <FRWD>Flash</FRWD>අඩවියට පිවිසීම සඳහා පරිගණකයෙහි සකසනය <FRWD>(Processor)</FRWD> ද මෙගා හර්ට්ස් 1000ක් පමණවත් විය යුතු යැයි ද අඩවියෙහිම සඳහන් කර ඇත. මේ කිනම් හෝ ක්‍රමයක් යටතේ අඩවියට ප්‍රවිෂ්ට වන ඔබට මුලින්ම පසුබිමින් වැයෙන කන්කලු සංගීත රාවයක් සමඟින් සිනමාපටයේ දර්ශනයක් සහිත ඒ පිළිබඳ ඉතාමත් සංක්ෂිප්ත සටහනක් දිස්වෙනු ඇත. පිටුවේ පහළින් දක්වා ඇති ශීර්ෂ ඔස්සේ වෙනත් විස්තර කරා යොමු විය හැකිය.
ඒ අනුව <FRWD>Sri Lanka - The Setting</FRWD> යන සම්බන්ධතාව ඔස්සේ <FRWD>(General Perspective)</FRWD> ශ්‍රී ලංකාවෙහි ජනගහන රටාව පසුබිම් කරගත් කෙටි විස්තරයක් කරා ද <FRWD>(Ethnic Conflict) </FRWD>වත්මන් වාර්ගික අර්බුදයෙහි ආරම්භය පිළිබඳ ඉතාමත්ම කෙටි සඳහනක් කරා ද <FRWD>(The Trail of Destruction)</FRWD> විනාශය පිළිබඳ කෙටි සඳහනක් කරා ද ප්‍රවේශ වීමට පුළුවන. මේ සෑම සටහනක් පසුබිමෙහි බෙහෙවින් සිත් ගන්නා සුලු සිනමාපටයේ නිශ්චල ඡායාරූප දක්වා ඇත.
සිනමාපටයේ කතා සාරාංශය <FRWD>(World of the Story)</FRWD>, මෙය සිනමාවට නැඟුණු කොළඹ, අනුරාධපුරය, තලෙයිමන්නාරම හා කල්පිටිය පිළිබඳ සංක්ෂිප්ත විස්තර,<FRWD>(Composition of the Film)</FRWD>, අධ්‍යක්ෂවරයා සිය ප්‍රේක්ෂකයන් සමඟ සන්නිවේදනයේ යෙදීමට භාවිත සිනමා සංරචක <FRWD> (Cinamatique)</FRWD> , ආදී තොරතුරු බෙහෙවින් සංක්ෂිප්තව එහෙත් ඉතා පැහැදිලිව හා නිරවුල්ව<FRWD> Facets of the Film</FRWD> යන සම්බන්ධතාව ඔස්සේ පෙළ ගස්වා ඇත.
<FRWD>The Making of </FRWD>යන සම්බන්ධතාව තුළින් සිනමාපටය නිර්මාණය සඳහා දායක කාරක වූ අධ්‍යක්ෂ, නිෂ්පාදිකා, නළු නිළි කැළ, තිර රචනාවෙන්, සංගීතයෙන්, සංස්කරණයෙන් ආදී අනෙකුත් කර්තව්‍යයන්ගෙන් දායක වූවන් පිළිබඳ සංක්ෂිප්ත විස්තර මෙන්ම මෙම වෙබ් අඩවිය නිර්මාණය කිරීම සඳහා දායක වූවන් පිළිබඳ විස්තර කරා ද යොමු වීමට පුළුවන.
<FRWD>The Release and ... After </FRWD>යන සම්බන්ධතාව මඟින් ඉර මැදියම නියෝජනය කළ හා අනාගතයේදී නියෝජනය කරනු ලබන ජාත්‍යන්තර සිනමා උළෙල පිළිබඳ නාමාවලිය දක්වා ඇත. ඒ අනුව මෙම සිනමාපටය මොන්ට්‍රියල් ලෝක සිනමා උළෙල, <FRWD>Focus on Asia</FRWD>ෆුකුඕකා සිනමා උළෙල, ක්‍යුබෙක් ජාත්‍යන්තර සිනමා උළෙල, පුසාන් ජාත්‍යන්තර සිනමා උළෙල, ඉන්දියානු ජාත්‍යන්තර සිනමා උළෙල,<FRWD>Films from the South </FRWD>නෝර්වේ උළෙල, ලන්ඩන් සිනමා උළෙල, කොල්කොටා සිනමා උළෙල, <FRWD>Amiens</FRWD>ජාත්‍යන්තර සිනමා උළෙල, <FRWD>Asiaticafilmmediale </FRWD>සිනමා උළෙල, කේරල ජාත්‍යන්තර සිනමා උළෙල, පාම් ස්ප්‍රින්ග්ස් ජාත්‍යන්තර සිනමා උළෙල, බැංකොක් ජාත්‍යන්තර සිනමා උළෙල, රොටර්ඩැම් ජාත්‍යන්තර සිනමා උළෙල වලදී දැනට තිරගත කර ඇති අතර වෙසෝල් ජාත්‍යන්තර සිනමා උළෙල, සිනෙක්වෙස්ට් ජාත්‍යන්තර සිනමා උළෙල, හා සිංගප්පූරු ජාත්‍යන්තර සිනමා උළෙලේදී අනාගතයේදී තිරගත වීමට නියමිතව ඇත.
ගෞරී රාමනායන් - හින්දු, ග්‍රෙගරි වැලන්ස්, <FRWD>Gonul Donmez-Colin - </FRWD>සිනෙමායා, මාක් ෂිලින්ග් - ජපාන ටයිම්ස්, ඩෙරෙක් එලී, <FRWD>Jacques Gaffinon - Pacardy, Richard Boisvert - Le Soleil,</FRWD> ඩෙනිස් මාර්ටෙල් <FRWD>- Journal de Quebec </FRWD>වැනි විචාරකයන් ඉර මැදියම සිනමාපටය පිළිබඳව ජාත්‍යන්තර මාධ්‍යයන්ට කළ ප්‍රකාශනවල උපුටා ගැනීම් කරා <FRWD>International Press on Iramadiyama </FRWD>යටතේ යොමු වීමට පුළුවන.
ඊමේල් මඟින් ඔබේ අදහස් දන්වා යැවීමට හෝ විමසීම් කිරීමට අවශ්‍ය පහසුකම් ද මෙම අඩවියෙහි ඇති බව සඳහන් කළ යුතු වේ.
නව තාක්ෂණය ඉතාමත් මැනැවින් භාවිතා කරමින්, අවශ්‍ය උපාංග හා අන්තර්ගත කළ යුතු දේ සහ කළ යුතු අන්දම පිළිබඳ මනා අවධානයක් යොමු කරමින්, අනවශ්‍ය සැරසිලි මඟහරිමින් එහෙත් විචිත්‍රවත්ව හා ඉතා සිත් ගන්නා සුළු ආකාරයෙන් සැකසූ කදිම වෙබ් අඩවියක් ලෙස මෙය දැක්වීමට පුළුවන. එහෙයින් මෙම වෙබ් අඩවියෙහි නිර්මාපකයන්<FRWD>(Web designers) </FRWD>මෙන්ම ඉතා පරික්ෂාකාරීව තෝරා බේරා ගෙන, පැහැදිලිව හා නිරවුල්ව අන්තර්ගතය රචනා කිරීම පිළිබඳව එකී රචකයන් <FRWD>(Content writers)</FRWD> ද පරිශීලකයන්ගේ ඇගයීමට ලක් වන්නේය.
වාසවදත්තා
</ART>
<ART>
එදා වේල හොයාගන්නවත් බැරිව ඉන්න අයට
'පාන් කන්න බැරිනම් කේක් කන්නැයි කීම' හරි ද?
මහාචාර්ය එස්.ටී. හෙට්ටිගේ
කොළඹ විශ්ව විද්‍යාලය
පසුගිය අඩ සියවස් කාලය තුළ ශ්‍රී ලංකාවේ සිදු වූ දේශපාලන වෙනස්වීම්වලට බොහෝ විට පදනම් වී ඇත්තේ සමාජයේ පොදු අරමුණු සාක්ෂාත් කරගැනීමට ඇති අවශ්‍යතාවය හා රටවැසියන්ගේ පෞද්ගලික අරමුණු නැතහොත් ආත්මලාභය අතර දිගින් දිගටම සිදු වී ඇති ගැටුමයි. වාණිජවාදී ආර්ථිකයක් ප්‍රධාන වශයෙන්ම සමාජයේ පොදු අරමුණු කෙරෙහි නොව වරප්‍රසාද ලත්, දේපළ හිමි ප්‍රභූන්ගේ පෞද්ගලික අරමුණු ඉටු කර ගැනීමට අවශ්‍ය කරන තත්ත්වයන් නිර්මාණය කරන අතර, පහළ සමාජ ස්ථරවල ජනතාවගේ ඕනෑ එපාකම් පිළිබඳව අවධානය යොමු වූ සෑම අවස්ථාවකම එසේ සිදු වූයේ ඔවුන් වෙනුවෙන් පෙනී සිටින දේශපාලන බලවේග එක්කෝ රාජ්‍ය බලය තමන් අතට ගෙන නැතහොත්, පවතින රාජ්‍යයට දැඩි ලෙස බලපෑම් කොට පොදු සමාජ ප්‍රතිපත්ති සකස්කර ගැනීමට ක්‍රියා කිරීම නිසා ය.
මෙරට දේශපාලන ඉතිහාසය තුළ, දේශපාලන බලවේග සෑම විටම ඉහත සඳහන් කාරණා මත දෙපසකට පෙළ ගැසීමක් දැකිය හැකි විය. දේපළ හිමි, වරප්‍රසාද ලත් කොටස් වෙනුවෙන් පෙනී සිටින පක්ෂයක් නිරන්තරයෙන්ම විශ්වාස කළේ ධනවතුන්ට ධනය ඉපයීමට අවශ්‍ය කරන සියලු අවස්ථා හා දිරිගැන්වීම් ලබා දුන් විට, ඔවුන් ඒකරාශී කර ගන්නා ධනය වක්‍රාකාරයෙන් සුළුවෙන් පහළට කාන්දු වී සාමාන්‍ය ජනතාවට ද යම් සහනයක් ලබාගත හැකි වනු ඇත යන්නයි. ඒ නිසා රාජ්‍යය පොදු ජනතාවගේ අවශ්‍යතා සපුරාලීමට අවශ්‍ය කරන සමාජ ප්‍රතිපත්ති හා වැඩ පිළිවෙළවල් සෘජුවම ක්‍රියාත්මක කිරීම අවශ්‍ය යැයි බොහෝ විට ඔවුන් කල්පනා කරන්නේ නැත. මෙවැනි පසුබිමක් තුළ රටේ සෑම පුද්ගලයෙක්ම වාගේ දැඩි ආත්මාර්ථකාමීත්වයක් කරා තල්ලු වන අතර, පොදු ප්‍රතිපත්ති මඟින් රටේ පොදු ප්‍රශ්න විසඳා ගත යුතුය යන මතයන් ක්‍රම ක්‍රමයෙන් ඈත්වී, තම තමන්ට හැකි ආකාරයට පෞද්ගලිකව කෙසේ හෝ තම ප්‍රශ්නවලට මුහුණදීම සඳහා ක්‍රියාකිරීමට පෙළෙඹෙති. මෙම ප්‍රවාහයට හසුවන්නේ සාමාන්‍ය අසරණ ජනතාව පමණක් නොවේ. මුදල් හම්බ කර ගැනීම සඳහා ඕනෑම දෙයක් කිරීමට සෑම සමාජ කණ්ඩායමක්ම මෙවැනි පසුබිමක් තුළ යොමුවන අතර, ලොතරැයි, වංචා, දූෂණ, සොරකම්, මංකොල්ලකෑම්, මත්කුඩු ජාවාරම් ආදී සමාජ විරෝධී ක්‍රියා මෙන්ම, තමන්ට ඇති කුමක් හෝ දෙයක් මුදලට විකිණීම මඟින්ද මුදල් ඉපයීමට සාමාන්‍ය පුද්ගලයා යොමුවේ.
කෙසේ හෝ මුදල් ඉපයීම
කෙසේ හෝ මුදල් හම්බකර ගත් පුද්ගලයා සාර්ථක පුද්ගලයෙකු ලෙස හුවා දක්වන මතයන් මේ තත්ත්වයන් තරුණ පරපුර තුළද සැලකිය යුතු ලෙස පෙළඹවීමක් දැකිය හැකි වේ. තමා උගත් දේ අනුන්ට විකිණීම සඳහා ක්‍රම සහ විධි උපයෝගී කර ගැනීම, කලා කුසලතා හැකි සෑම අයුරකින්ම විකිණීම, තම ශරීරය මුදල් සඳහා ප්‍රදර්ශනය හා වෙනත් කටයුතු සඳහා යොදා ගැනීම, පර්යේෂණ කටයුතු මුදල් හම්බකර ගැනීම සඳහා යොදා ගැනීම, ආදී විවිධ වූ ප්‍රයෝග මධ්‍යම හා පහළ මධ්‍යම පන්තිකයන් අතර ප්‍රචලිත වන්නේ මෙම පසුබිම තුළය. අනෙක් අතට, ජීවත්වීම සඳහා අත්‍යවශ්‍ය කරන ප්‍රවාහන, සෞඛ්‍ය, ආහාර, නිවාස ආදිය පොදු හා සාධාරණ පදනමක් මත සැපයීමක් සිදු නොවේ. ඒවා ව්‍යාපාරිකයන්ගේ මිලදී ගැනීමට සිදුවන විට, අවශ්‍ය කරන මුදල්වල සීමාවක් නොමැති අතර, සාමාන්‍ය වේතනයක් හෝ වැටුපක් ලබන පිරිස්වලට ඒවා ලබා ගැනීම තව දුරටත් කළ නොහැකි ය. උදාහරණ ලෙස පෞද්ගලික ව්‍යාපාරිකයන් තනා වෙළෙඳපොළට ඉදිරිපත් කරන අඩුම මිල නිවාසයක් මිලදී ගැනීමට මාසිකව රුපියල් 15,000 කට වැඩි මුදලක් වැය කළ යුතුනම්, මේ රටේ ජනතාවගෙන් 80% කට එවැනි නිවාසයක් මිලදී ගැනීමක් ගැන සිතිය නොහැකි ය.
ව්‍යාපාරිකයන්ට ඉඩදීම
අනෙක් අතට, වංචාවෙන් හෝ දූෂණයෙන් එම මුදල් ඉපැයීමට සාමාන්‍ය ජනතාව පොළඹවන නිවාස වැඩ පිළිවෙළක් බවට එය පත්වේ. මෙම තත්ත්වය, සෞඛ්‍ය, ප්‍රවාහනය වැනි ක්ෂේත්‍රවලට ද ඒ ආකාරයෙන්ම බලපාන බව ඇතැම් විට සාමාන්‍ය ජනතාවගේ ද අත්දැකීම වේ. පොදුවේ රාජ්‍ය ප්‍රතිපත්ති හා වැඩසටහන් මඟින් විසඳිය යුතු ප්‍රශ්න, කෑදර ව්‍යාපාරිකයන්ට මුදල් හම්බකර ගැනීමේ මාර්ග බවට පත්කර දෙන වැඩ පිළිවෙළක් මඟින් විසඳීමට ඉඩ හැර තැබීම මඟින්, සිදුවන්නේ ඒවා නොවිසඳී උග්‍රවී ජන ජීවිතය දැඩි පීඩනයකට, වියවුලකට හා අර්බුදයකට පත් කිරීම පමණක් නොවේ. ඒ මඟින් දැඩි අමානුෂිකත්වයක් මෙන්ම, වෛරයක්, ක්‍රෝධයක්, අසහනයක් ද ඒ මත, පුළුල් සාපරාධී තත්ත්වයක් ද නිර්මාණය කරයි. අද අප මෙරට දකින්නේ මෙවැනි තත්ත්වයකි. අපරාධ, සොරකම්, වංචා, හිංසනය, අවනීතිය ආදිය ද එහිම ප්‍රතිඵල වේ.
ලිබරල් මතවාදය
ලෝකයේ බොහෝ ධනවාදී රටවල අත්දැකීම් අනුව බැලුවත්, ඉහත තත්ත්වය මඟ හරවා ගැනීමට ඉඩකඩ තිබෙන බව ඉතා පැහැදිලි වූවත්, ලිබරල් ආර්ථික මතවාදය අකුරට ක්‍රියාත්මක කිරීමට එකතුවී සිටින පක්ෂ හා කණ්ඩායම්, එම අත්දැකීම් අනුව ක්‍රියා කිරීමට සූදානම් නැති බව ඔවුන්ගේ ක්‍රියාකාරකම්වලින් මේ වන විට ඔප්පු කොට හමාරය. සෞඛ්‍ය, අධ්‍යාපන, ප්‍රවාහන, නිවාස ආදී ක්ෂේත්‍රවල සිදුවී ඇති පරිහානිය ඒ ආකාරයෙන්ම තිබෙන්නට හැර, ව්‍යාපාරිකයාට මුදල් හම්බ කර ගැනීම සඳහා එම ක්ෂේත්‍ර කිසිම පාලනයකින් තොරව විවෘත කොට දී ඇත්තේ මේ නිසා විය හැකිය. මෙහිදී පෞද්ගලික ආයෝජනයන් විවිධ ක්ෂේත්‍රවලට යොදා ගැනීම පිළිබඳ ප්‍රශ්නයක් නැත. ප්‍රශ්නය වන්නේ, එම ආයෝජනයන්, රටේ සෑම ජන කොටසකගේම ඕනෑ එපාකම් ඉටුවන ආකාරයට මෙහෙයවීම සඳහා රාජ්‍ය ප්‍රතිපත්ති හා වැඩ සටහන් සකස් කිරීම ය. 1977 න් පසු පත් වූ සෑම රජයක්ම මේ සම්බන්ධයෙන් ක්‍රියාත්මක නොවුන අතර, අද පවතින රජය ඊට කිසිසේත් සූදානම් නැති බව මේ වන විට හොඳින්ම ඔප්පු කොට හමාරය.
සුඛෝපභෝගී ජීවිතයකට
සාමාන්‍ය ජනතාවගේ අභිමතාර්ථයන් ඉටු කිරීම සඳහා අවශ්‍ය කරන ආකාරයට 1977 න් පසු බලයට පත් වූ කණ්ඩායම් ක්‍රියාත්මක නොවූයේ ඔවුන් නව ලිබරල්වාදී ආර්ථික මතවාදයක එල්බගෙන සිටීම නිසා පමණක් නොවේ. ඒ සඳහා බලපෑ තවත් ප්‍රධාන හේතුවක් වූයේ, නිදහස් ආර්ථික පරිසරය තුළ තම ආත්මලාභය තකා අවශ්‍ය තරම් මුදල් උපයා ගැනීමටත්, විවිධ වරප්‍රසාද ලබා ගැනීමටත්, ඔවුන්ට අවස්ථාව ලැබීම ද වේ. ආර්ථිකය නිදහස් කිරීමෙන් පසු, මේ රටට විශාල ලෙස විදේශ මුදල් ගලා ආ අතර, මේ රට තුළද විශාල ලෙස මුදල් සංසරණය වන්නට ද විය. විවිධ වූ භාණ්ඩ මේ රටට ගලා එන්නට පටන් ගත් අතර, වෙළෙඳපොළ තුළ පරිභෝජන සඳහා විවිධ සුඛෝපභෝගී භාණ්ඩ ඒකරාශී වන්නට ද විය. විවිධ මාර්ගවලින් ලැබුණු විදේශ මුදල් උපයෝගී කරගෙන සුඛෝපභෝගී වාහන ගෙන්වන්නට වූ අතර, ව්‍යාපාරිකයන් මෙන්ම
</ART>
<ART>
ඊ පුවත්
තොරතුරු සමාජයක ආචාර ධර්ම
පරිගණක ක්‍රියාකාරකම් ආශ්‍රිත තොරතුරු සමාජයක් බිහි කිරීම තාක්ෂණික වර්ධනයේ ඉහළ පියවරක් බව අවිවාදාත්මක ය. එහෙත් මෙම වර්ධනය සමඟ අත්වැල් බැඳ එන හානිකර බලපෑම් ද අපට බොහෝවිට දක්නට හැකිවෙයි.
සම්ප්‍රදායික සමාජයක ඇති බොහෝ ක්‍රියාකාරකම්, සමාජ ධර්මතාවන්, සදාචාරාත්මක සහ සබඳතාවන් ආදිය නව තාක්ෂණය හඳුන්වා දීම හමුවේ උඩු යටිකුරු වී යාම, කවර රටක, කවර සමාජයක, කවර කාලයකදී වුව ද අත් විඳින යථාර්ථයකි.
පවතින සමාජ රටාව සමඟ හැප්පෙන, නව තාක්ෂණය සමාජයේ සම්ප්‍රදායික ආකල්ප, හැසිරීම්, යහධර්ම, ආචාරධර්ම, වටිනාකම් ආදිය වෙනස්කම්වලට භාජනය කරන අතර එතනිනුදු නොනැවතී ඒවා කඩා බිඳ දමා සුනු විසුනු කරන්නට දරන උත්සාහයන් ද දැකිය හැකි වෙයි.
මෙය බොහෝ විට සිදුවන්නේ නව තාක්ෂණයේ ඇති ප්‍රබලතාව නිසා පමණක් ම නොවේ. යම් රටකට නව තාක්ෂණය හඳුන්වා දෙන සහ එය පරිපාලනය කරන පුද්ගලයින්ගේ ඇති සමාජ හා පුද්ගල ආකල්පවල ස්වභාවය ද මෙයට දැඩි ලෙස බලපායි.
නව තාක්ෂණය ඇසුරු කරන සහ පරිපාලනය කරන තාක්ෂණඥයෝ, යම් යම් අවස්ථාවල දී තමන් සමාජයේ අන් අය අභිභවා ගිය විශේෂිත පුද්ගලයන් ලෙසින් නැතහොත් සුපිරි පුද්ගල කණ්ඩායමක් ලෙසින් හැසිරීමට විවිධ අයුරින් උත්සාහ දරති. නැතහොත් එවන් අධි මානසිකත්වයක් සිත දරා ගනිමින් කටයුතු කරති.
ඔවුනට එසේ කටයුතු කිරීමට හැකි පරිසරයක් කවර සමාජයක වුව තිබෙන බව සැබෑය. මන්දයත් සමාජයේ බහුතරය නව තාක්ෂණ ක්‍රියාකාරකම් පිළිබඳව එතරම් අවබෝධයක් නැති අය වන නිසා ය.
තාක්ෂණඥයෝ තමන් අන් අයට ලබාදෙන තාක්ෂණ සේවාව ආයුධයක් කර ගනිමින් සුපිරි තත්ත්වයන් ලබා ගන්නටත්, අන් අයගේ කර මත හෝ හිස මත පිනුම් ගහන්නටත් උත්සාහ දරති.
සැබැවින්ම සිදුවිය යුත්තේ එය නොවේ. තාක්ෂණඥයා නිහතමානී නිරහංකාර පුද්ගලයකු විය යුතු අතර තාක්ෂණ දැනුම සමාජයේ අන් අය වෙත නිහතමානීව ලබා දෙන අයකු විය යුතුය.
එහෙත් සමහර අවස්ථාවලදී කටයුතු සිදුවන්නේ එසේ නොවේ. තාක්ෂණඥයා තමන් අත ඇති තාක්ෂණ දැනුම, සමාජයේ බහුතරය පෙළන ආයුධයක් බවට පත්කර ගෙන එහි පිහිටෙන්, සමාජයට අණ දෙන්නකු බවට පත්වීමට නැතහොත් අධිකාරී බලය ඇති සුපිරි පුද්ගලයකුගේ තත්ත්වයට පත්වීමට උත්සාහ දරයි.
මෙය ඉතාමත් අහිතකර ප්‍රතිඵල ගෙන දෙන අතර තුන්වන ලෝකයේ රටවල මෙය හානිකර ලෙසින් නිරතුරුව බල පැවැත්වෙයි.
එයට වඩාත් බලපාන තවත් හේතුවක් වී ඇත්තේ තුන්වන ලෝකයේ රටවල වැසියන්ගේ මානව හිමිකම් නීතිය පිළිබඳව වූ දැනුමෙහි ඌණතාවයි.
තමන්ගේ මානව අයිතිවාසිකම් මොනවාද, ඒවා උල්ලංඝණය වන්නේ කවර අවස්ථාවලදී ද ඒවාට එරෙහිව තමාට ගත හැකි පියවරයන් මොනවාද ආදිය ගැන මේ රටවල ජනතාවගේ දැනුම ඉතා දුර්වලය. හීනය.
අපි උදාහරණයක් සාකච්ඡා කරමු. "පෞද්ගලිකත්වය"<FRWD>(privacy)</FRWD> මානව හිමිකමකි. සෑම පුරවැසියකුගේම පෞද්ගලිකත්වය ආරක්ෂා කිරීමට පුද්ගලයින් ද, සමාජය ද, ආයතන ද, රජය ද බැඳී සිටී.
පරිගණක ක්‍රියාකාරකම් සහිත තොරතුරු සමාජයක මෙකී "පෞද්ගලිකත්වය" ආරක්ෂා කරගැනීමට ඉතාමත් අසීරු කාරණයක් බවට පත්වෙයි. පරිගණක ආශ්‍රිතව සමාජයික තොරතුරු හා දත්ත එක්රැස් කිරීම ඉතාමත් පහසු කාරණයකි. පුද්ගල දත්ත එක්රැස් කිරීම හා ගබඩා කිරීම සරල දෙයක් වනවා පමණක් නොව එම දත්ත සියල්ල ඕනෑම තැනකට, ඕනෑම පුද්ගලයකුට, ඕනෑම ආකාරයකට සකසා යැවීම ද එලෙසින්ම පහසු ක්‍රියාකාරකමක් වෙයි.
පරිගණක තාක්ෂණය හසුරුවන තාක්ෂණඥයින්ට ඒ සඳහා පරිගණක වැඩ සටහන් නිර්මාණය කිරීමට ද ඒ ආධාරයෙන් එකී පුද්ගල දත්ත අවශ්‍ය පරිදි සමාජයේ විසුරුවා හැරීමද කළ හැකිවෙයි.
එසේ නම් මේ තත්ත්වය යටතේ ඔබ ඔබේ පුද්ගලිකත්වය ආරක්ෂා කරගන්නේ කෙසේ ද?
පුද්ගලික දුරකථන ඇමතුම් එක් සරල උදාහරණයක් පමණි. තමන්ගේ දුරකථන ඇමතුම් සම්බන්ධයෙන් වන විස්තරාත්මක සටහන<FRWD>(itemised record)</FRWD> තම පෞද්ගලික අයිතියක් වන අතර එයට අත පොවන්නට වෙනත් කිසිදු අයකුට, සාමාන්‍යයෙන් හැකියාවක් නැත. පොලිස් පරීක්ෂණයක් හෝ උසාවි නියෝගයක් මත හෝ මිස, යම් අයකුගේ දුරකථන ඇමතුම් සම්බන්ධ විස්තරාත්මක සටහන් අන් අය අතට පත් කිරීම නීති විරෝධී වෙයි.
එහෙත් අද දවසේ යම් යම් ආයතනයන් තුළ සහ විවිධ සමාජයන් තුළ මෙම "විස්තරාත්මක සටහන්" <FRWD>(Itemised records) </FRWD>භාවිත කරමින් පුද්ගල චර්යාවන් පාලනය කිරීමටත්, රාජකාරි තර්ජන එල්ල කිරීමටත් පුද්ගල යහ පැවැත්මට හානි පැමිණවීමත් සිදුවේ.
මෙය තම මානව හිමිකමට අනිසි අයුරින් අත පෙවීමක් බව සමාජයන් විසින් වටහා ගත යුතු වෙයි.
සදාචාර ධර්මතා ගැන තැකීමක් නොකරන තාක්ෂණ බල ව්‍යාපෘතියක පයට පෑගෙන දූවිලි බවට ඔබගේ පෞද්ගලිකත්වය පත් වෙතොත්, එයට එරෙහිව ඔබ ගන්නා පියවර කුමක් ද?
එරෙහි පියවර ගනිමින් තම මානව හිමිකම ආරක්ෂා කර ගැනීමට සෑම පුරවැසියෙකුටම අයිතියක් ඇත.
ආචාර ධර්මතා රැකෙන තොරතුරු තාක්ෂණ සමාජයක් බිහි කිරීමට නම් රට වැසියන් තමන්ගේ මානව හිමිකම් වපසරිය ගැන නිරවුල් සහ පුළුල් අවබෝධයක් ලබා සිටීම අත්‍යවශ්‍ය වෙයි.
වෙබ් ප්‍රවර්ධන ඉංජිනේරු
ධර්මානන්ද විජේසිංහ
</ART>
<ART>
එදා වේල හොයා ගන්නවත්... – 2 වැනි කොටස
දේශපාලනඥයන්ද මේ සුඛෝපභෝගි වාහන මහජන මුදල් නාස්ති කර ලබා ගැනීමට ගිජු විය. වර්ධනය වන ධනවත් ප්‍රභූ ස්ථරයේ අවශ්‍යතා ඉටු කිරීම සඳහා නවීන පහසුකම් වලින් යුත්, ආරෝග්‍යශාලා බිහි වන්නට වූ අතර, ඉංගී්‍රීසි භාෂාවෙන් උගන්වන ජාත්‍යන්තර පාසල් ද හතු පිපෙන්නාක් සේ කොළඹ හා අවට බිහි වන්නට විය. දේශපාලන බලයට පත් පිරිස් ද මේ සියලු දේ ලබා ගැනීම සඳහා පෙළඹුණු අතර, ඔවුන් සහ ඔවුන් වටා සිටි ඉහළ නිලධාරින් හා සහචරයන්ද තම නායකයන් අනුගමනය කරමින් හැකි සෑම අයුරකින්ම මුදල් හම්බකර ගැනීමට යොමු විය. මේවා බොහෝ විට මහජන මුදල් කොල්ල කෑම මගින් සිදුවූ අතර, රාජ්‍ය ආයතන හරහා ද ඒවා ලබා ගැනීමට ඔවුන් පෙළඹුණි. මෙවැනි පසුබිමක් තුළ, තමා බලයට පත් කළ අසරණයන් වෙනුවෙන් ප්‍රතිපත්ති සකස් කිරීම පසෙක තබා, බලය ලබා ගැනීම හා රැක ගැනීම සඳහා ගත හැකි ක්‍රියාමාර්ග සොයා බැලීම කෙරෙහි ඔවුන් යොමු විය. ඡන්ද කොල්ලකෑම්, ඡන්ද ව්‍යාපාරයට මුදල් දෙන කූට ව්‍යාපාරිකයන්ට මුදල් හම්බ කර ගැනීමට ඉඩ සලසා දීම, තම පාක්ෂිකයන්ට දේශපාලන සහයෝගය මත රාජ්‍ය සම්පත් උපයෝගී කරගෙන සුළු සුළු සහන සැලසීම ආදිය ඔවුන්ගේ දේශපාලනයේ ප්‍රධාන අංග බවට පත් විය.
වරප්‍රසාදවලට පෙළඹීම
ඒ අනුව, සාමාන්‍ය ජනතාව තම ප්‍රශ්නවලට පොදු හා ස්ථිර සාර විසඳුම් සොයා බලා පියවර ගැනීමට තම ඡන්ද බලයෙන් පාර්ලිමේන්තුවට පත් කළ පිරිස් රටේ ප්‍රභූ ව්‍යාපාරික කොටස් ජීවත් වන ආකාරයට තමන්ට ද ජීවත් වීම සඳහා අවශ්‍ය කරන මුදල් උපයා ගැනීමටත්, වරප්‍රසාද ලබා ගැනීමටත්, පෙළඹීම නිසා, සාමාන්‍ය ජනතාවගේ බලාපොරොත්තුව සිහිනයක් බවට පත්විය. එපමණක් නොව, තම වරප්‍රසාද හා බලය රැක ගැනීම බොහෝ දේශපාලනඥයන්ගේ ප්‍රධාන පරමාර්ථය වීම නිසා ඔවුන්ගේ දේශපාලන සදාචාරය ද දැඩි පරිහානියකට පත් විය.
ඉහත සඳහන් වර්ධනයන් දෙස උපේක්ෂා සහගතව බලන විට පෙනෙන සත්‍ය නම්, දේශපාලකයන්ට රටේ සමාජය හා ජනතාව මුහුණ දෙන ප්‍රධාන ප්‍රශ්නවලට ප්‍රමාණවත් පොදු විසඳුම් ලබා දීම සඳහා ක්‍රම සහ විධි සොයන්නට එතරම් අවශ්‍යතාවයක් නැති බවයි. එනම්, සෞඛ්‍ය, ප්‍රවාහනය, අධ්‍යාපනය, නිවාස, රැකියා ආදී ක්ෂේත්‍රවල ප්‍රවර්ධනය සඳහා රාජ්‍ය හා පෞද්ගලික අංශයන්ගේ සහභාගිත්වයෙන් ප්‍රතිපත්තිමය පදනමක් මත ප්‍රමාණවත් පියවර ගන්නේ නම්, මහජනතාවට තමා උපයන වැටුපින් සාධාරණ හා තෘප්තිමත් ලෙස ජීවත්වීම සඳහා අවශ්‍ය කරන තත්ත්වයන් රටේ නිර්මාණය වන්නට බොහෝ දුරට ඉඩ තිබුණි. එවැනි වැඩ පිළිවෙළක් නොමැති පරිසරයක, වෙළෙඳපල මත සියලු දේ තීරණය වන්නට වූ නිසා, සෑම කෙනෙක්ම වාගේ අකටයුතුකම්වලට තල්ලු වීමක් සිදු විය.
සදාචාරයක අවශ්‍යතාව
මෙතෙක් විස්තර කළ කරුණුවලට අනුව, අද අප මුහුණ දී සිටින වියවුල් සහගත, සාපරාධී හා අමානුෂික පරිසරයෙන් මිදී ශීලාචාර, සාමකාමී හා සාධාරණ සමාජ ආර්ථික පරිසරයක් නිර්මාණය කර ගැනීම සඳහා මෙරට දේශපාලනය කෙසේ හෝ සමාජ ප්‍රජාතන්ත්‍රවාදී හා ශීලාචාර රාමුවක් තුළට ගෙන ඒම අත්‍යවශ්‍ය වේ. මෙම අවශ්‍යතාවයට අනුව කටයුතු කිරීමට මේ දක්වා පත්වුණු රජයන් ප්‍රතික්ෂේප කළ අතර, මෙම මැතිවරණයෙන් පසුවවත් මෙරට දේශපාලනය තුළ මෙම නව ප්‍රවණතාව ඇති කර ගැනීමට අසමත් වුවහොත්, මෙරට ජීවත් වන ජනතාවගෙන් අති බහුතරය බොහෝ කලක් යනතුරු ඔවුන් අද සිටින සෝචනීය තත්ත්වයෙන් මුදා ගැනීම සිහිනයක් වනු ඇත. මෙරට අද දවසේ ක්‍රියාකාරී දේශපාලනයේ යෙදෙන සැලකිය යුතු පිරිසක් මෙම යථාර්ථය තේරුම් ගෙන, අවශ්‍ය කරන ප්‍රතිසංස්කරණ ගෙන ඒමට ක්‍රියා කරනු ඇතැයි යන්න අති බහුතරයක් ඡන්ද දායකයන්ගේ අභිලාෂය වන බව සඳහන් කළ හැකි ය. මේ සඳහා දේශපාලනය තුළ මතවාදිමය වෙනසක් මෙන්ම දේශපාලන සදාචාරයේ ද වෙනසක් අත්‍යවශ්‍ය වේ. දේශපාලනඥයින් ව්‍යාපාරිකයන් සමග එකතු වී, ඔවුන්ගේ මතවාදයට හා ජීවන ශෛලියට අනුව කටයුතු කිරීමටත්, ජීවත් වීමටත්, රටේ අනාගතය පිළිබඳ තීරණ ගැනීම ව්‍යාපාරිකයන්ට භාර දීමටත් තව දුරටත් ක්‍රියා කළහොත්, ඉහත සඳහන් වූ ප්‍රතිසංස්කරණ ගෙන ඒමක් ඔවුන්ගෙන් සිදුවිය නොහැකි ය. ව්‍යාපාරිකයන්ද මෙරට අනෙක් පුරවැසියන් හා සමාන තත්ත්වයකින් සලකමින් ඔවුන්ගේ ද ක්‍රියාකාරකම්, මේ රටේ පොදු සමාජ අභිවෘද්ධිය සඳහා මෙහෙයවිය හැකි සමාජ රෙගුලාසිමය රාමුවක් නිර්මාණ කොට, සමාජ හා ආර්ථික කටයුතු ඒ රාමුව තුළ ක්‍රියාත්මක කිරීම සඳහා පියවර ගැනීම අද දවසේ ඇති ප්‍රධානම දේශපාලන වගකීම වේ. රටේ පොදු ජනතාව වෙනුවෙන්, ඔවුන්ගේ ජීවිතවලට බලපාන තීරණ ගැනීමේ වගකීම් කෑදර ව්‍යාපාරිකයන්ට භාර දීමට මෙතෙක් බොහෝ දේශපාලනඥයන් කළාක් මෙන් කටයුතු කිරීමට ප්‍රගතිශීලි හා සමාජ සංවේදී දේශපාලනඥයින් නොපෙළඹෙනු ඇතැයි යන්න අති බහුතරයක් පුරවැසියන්ගේ බලාපොරොත්තුව වන බවට සැකයක් නැත. ඔවුන්ට අවශ්‍ය කරන්නේ, ධනය ඒකරාශි කිරීම ප්‍රධාන පරමාර්ථය කරගත් ව්‍යාපාරිතයන්ගේ ඇඟිලි අතරින් හැළෙන පාසල් ශිෂ්‍යත්ව වැනි සුළු සුළු සහන නොව තමන් පත්කර ගන්නා රජයක් ගොඩ නගන තමන්ගේ අවශ්‍යතා සාධාරණ හා ක්‍රමානුකූල පදනමක් මත සංතර්පනය කළ හැකි සමාජ ප්‍රතිපත්ති හා සමාජ යටිතල පහසුකම් වේ. ව්‍යාපාරිකයන්ගේ වගකීම ඒවාට අනුව කටයුතු කිරීම හා දායකවීම වේ. එය ඔවුන්ගේ සමාජ හා සදාචාරාත්මක වගකීමකි.
පොදු විසඳුමක් නැතිකමින්
රටක ජනතාව මුහුණ දෙන පොදු ප්‍රශ්නවලට පෞද්ගලික විසඳුම් නැත. එම ප්‍රශ්නවලට පොදු විසඳුම් නොසපයා, ඒවා පෞද්ගලිකව විසඳා ගැනීමට ඉඩ හැරීම තුළින් සිදුව ඇති සමාජ ව්‍යසනය අද අප නොයෙක් අයුරින් අත් දකිමින් සිටින නිසා, තවදුරටත් එම තත්ත්වය උග්‍රවන්නට ඉඩ නොහැර පොදු විසඳුම් සෙවීම සඳහා අප ක්‍රියාත්මක විය යුතුය. ප්‍රවාහන ප්‍රශ්නයට ප්‍රමාණවත් විසඳුම් සැපයීමට අසමත් වීම නිසා, සිදුවී ඇති පරිසර විනාශය හා සම්පත් නාස්තිය මේ වන විටත් සුළුපටු නොවන බව නොදන්නා කෙනෙක් නැත. මෙම යථාර්ථය හමුවේ, ඇතැම් ව්‍යාපාරිකයන් මහජනතාවට කියන්නේ ඒ අය වෙළෙඳපලට ඉදිරිපත් කරන කුඩා මෝටර් රථයක් මිලදී ගෙන පහසුවෙන් තම ගමන් බිමන් යන්න කියාය. මෙය 'පාන් කන්න බැරිනම්, කේක් කාපියව්' කීවාට දෙවෙනි නොවේ. ජීවිතය ගැට ගසා ගන්නට වෙර දරන අසරණ ජනතාවට ව්‍යාපාරිකයන් විසඳුම් දෙන්නේ ඒ ආකාරයට ය. ඔවුන්ගේ පරිසර හා සමාජ සංවේදී භාවයේ ප්‍රමාණය ද ඒ මගින් ඔවුන් පෙන්වා දෙයි.
එදිනෙදා පුවත්පත්වල අසරණයට පත් රෝගීන්ට ප්‍රතිකාර ලබා ගැනීමට නොහැකිව මහජනතාවට ආයාචනා කරමින් පළ කරන දැන්වීම්, ව්‍යාපාරිකයන් සෞඛ්‍ය සේවය පුළුල් කිරීමට කර ඇති දායකත්වයට සාක්ෂි දරයි. අද භයානක රෝගයක් වැළඳුණු විට මුදල් නැති අයට ජීවිතයෙන් ඉතා ඉක්මනින් සමු ගැනීමට පහසු කරන ලෙස සෞඛ්‍ය සේවාව ප්‍රතිසංවිධානය කිරීමට දේශපාලන නායකයන් හා ව්‍යාපාරිකයන් සමත්ව ඇත. ව්‍යාපාරිකයන් සාමාන්‍ය ජනතාවට දෙන පණිවිඩය නම්, තම සෞඛ්‍ය ප්‍රශ්නවලට සියලු විසඳුම් ඔවුන් ළඟ ඇති බවත්, ඒ සඳහා ඒ අය මෙන් සාමාන්‍ය ජනතාවද කෙසේ හෝ මුදල් උපයා ගනිමින් එම සේවා මිලදී ගැනීමේ ශක්තිය ලබා ගත යුතුය යන්නයි. මේ සඳහා රුපියල් ලක්ෂ ගණන් අවශ්‍ය නිසා, සුළු රැකියාවක් කර එය කළ නොහැකි අතර, ඔවුන් ලොතරැයි, පිටරට රැකියා, සොරකම්, පගා ආදිය මගින් අවශ්‍ය කරන මුදල් සොයා ගත යුතුය. සෞඛ්‍ය රක්ෂණ, ගිලන් රථ සේවා, ගෘහ සාත්තු සේවය, විදේශ ප්‍රතිකාර, ආදි සියල්ල අද වන විට ව්‍යාපාරික ප්‍රජාව සාමාන්‍ය ජනතාව වෙනුවෙන් සපයා අවසානය. ඒවා ප්‍රයෝජනයට ගැනීම සඳහා අවශ්‍ය ප්‍රතිපාදන කෙසේ හෝ උපයා ගැනීම සාමාන්‍ය ජනතාවගේ වගකීම වේ. මේ දක්වා දේශපාලන නායකයන් කළේ මේ ආකාර දක්ෂ ජාතියට ආඩම්බරයක් වන ව්‍යාපාරිකයන්ට ජාතිය වෙනුවෙන්ම සම්මාන පිරිනැමීම වේ.
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
කොළඹ වතුර ප්‍රශ්නයේ සුල-මුල
කොළඹට ජලය දෙන්න අඹතලේට බැරි ඇයි?
* වැලි ගොඩ දැමීම නිසා කැළණි ගඟේ ගැඹුර වැඩිවෙයි
* කරදිය වළක්වන වේල්ල හදන සැලසුම පරිසර අධිකාරියේ හමස් පෙට්ටියේ?
* අඩි 400 ක් දිග අඩි 16 ක්උස වැලි වේල්ලක් කැලණි ගඟේ ඉදිවෙයි
කැලණි ගඟේ ජල මට්ටම ඉතා අඩු වන දැඩි නියඟ කාලයකදී හා බඩදිය වැඩිපුර පවතින අවස්ථාවලදී අඹතලේ ජල පවිත්‍රාගාරයට ජලය ලබාගන්නා ස්ථානයට මුහුදෙන් කරදිය ගලා ඒම වැළැක්වීමට ස්ථිර ක්‍රමයක් නැතිවීම නිසා කොළඹ දිස්ත්‍රික්කයේ ජල පාරිභෝගිකයන්ගෙන් සියයට 60 කට පමණ ජලය ලබාදීම දැන් අඩපණ වී තිබේ.
කොළඹ නගරයට වැඩි වශයෙන්ම ජලය සපයන අඹතලේ පවිත්‍රාගාරයෙන් දිනකට ජලය ගැලුම් කෝටි 10 ක් පමණ පිරිපහදු කරයි.
මේ අනුව කොළඹ දිස්ත්‍රික්කයේ මුළු ජල පාරිභෝගිකයන්ගෙන් සියයට 60 කටම දවස පුරාම ජලය ලබා දීමට ජාතික ජලාප්‍රවාහන හා ජලසම්පාදන මණ්ඩලයට අපහසු වීම නිසා එම පාරිභෝගියෝ දැඩි අපහසුතාවකට ලක්වී සිටිති.
අඹතලේ ජල පවිත්‍රාගාරයට 3 වැනිදා අලුයම සිට විශාල වශයෙන් කරදිය ගලා එන බවත්, දැනට පවතින වියළි කාලගුණය නිසා කැලණි ගඟේ ජල මට්ටම අඩුවීම මීට ප්‍රධාන හේතුව බවත්, අඹතලේ ජල පවිත්‍රාගාරයේ නියෝජ්‍ය සාමාන්‍යාධිකාරී රංජිත් පෙරේරා මහතා කියයි.
මේ අනුව වැඩිපුර කරදිය එන අවස්ථාවලදී යම් කාලයක් තුළදී ජල පවිත්‍රාගාරයට ජලය ගැනීම නවතා දමනු ලැබේ. කරදිය මිශ්‍ර ජලය පානය කිරීම අපහසුවීමත්, කරදිය ජලය නළ මාර්ග තුළට ගිය විට එම නළ ඉක්මනින් දිරාපත්වීමට ඉඩ තිබීමත් නිසා කරදිය අඩුවනතුරු හෝ ඉහළින් මිරිදිය ගලා එනතුරු පැය කීපයක් හෝ ජලය කැපීමට සිදුවී ඇත. එමෙන්ම ලුණු මිශ්‍ර ජලය පිරිසුදු කිරීමේ පහසුකමද ශී්‍රී ලංකාවේ නැත. මේ නිසා ජලය කැපීම හැර ;වන විකල්පයක් නැත.
කොළඹ නගරයේ ජනතාවට කලටුවාව හා ලබුගම ජලාශවලින් පමණක් ජලය ලබාදීම අපහසු නිසා 1966 දී අඹතලේ ජල පවිත්‍රාගාරය හා පොම්පාගාරය කැලණි ගඟට යාබදව පිහිටුවා තිබේ. මෙහි ඇති පැරැණි පවිත්‍රාගාරය නව පවිත්‍රාගාරය යන දෙකම මඟින් ජලය පවිත්‍ර කිරීම පැය 24 තුළදීම සිදු කරනු ලැබේ.
කැලණි ගඟේ මෝය කටේ සිට කිලෝමීටර් 10 - 12 ක් දුරින් මෙම පවිත්‍රාගාරය පිහිටවනු ලැබුවේද කරදිය මිශ්‍රවීම වැළැක්වීම පිණිසය. දැන් පවිත්‍රාගාරයත් මෝයත් අතර ප්‍රදේශයේ ලී මෝල් විශාල සංඛ්‍යාවක් පිහිටා තිබේ. මෙම ලී මෝල්වල ලී කුඩු ඇතුළු අපද්‍රව්‍යවලින් මේ ප්‍රදේශයේ කැලණි ගඟ ගොඩවී ඇති අතර අපද්‍රව්‍යයත් රොන්මඩත් නිසා මෝය කටේ ප්‍රමාණයද අඩුවී තිබෙන බව මධ්‍යම පරිසර අධිකාරිය කළ අධ්‍යයනයකදී හෙළි වී ඇත. මේ අතර අඹතලේට ඉහළින් කඩුවෙල හංවැල්ල යන ප්‍රදේශ දක්වා කැලණි ගඟේ වැලි ගොඩදැමීම ඉවක් බවක් නැතිව සිදු කරගෙන යයි. මේ නිසා මේ ප්‍රදේශයේ කැලණි ගඟේ ගැඹුර වැඩිවී වළවල් සෑදී ඇත. මේ කාලසීමාවේ පවතින නියඟය නිසා ගඟට උල්පත්වලින් ද ජලය නොලැබේ. ඊට අමතරව ගඟේ ඉහළ පිහිටි කාසල්රි හා මාඋස්සාකැලේ ජලාශවලින් වැඩි ජලය ද මේ ගඟට නිකුත් කිරීම මේ දිනවල සිදු නොකෙරේ. ඒ ජල විදුලි නිපදවීමට ද මේ දිනවල ජල හිඟයක් පැවතීම ඊට හේතුවයි.
පසළොස්වක හා අමාවක දිනවල දී පවතින, හඳේ ආකර්ෂණය වැඩි වීම නිසා මුහුදේ සිට ගංගා තුළට වඩදිය ඒම නිරන්තරයෙන් ම සිදු වේ. 6 වැනි දා සෙනසුරාදා පසළොස්වක පෝය යි. ඒ අනුව බ්‍රහස්පතින්දා සිට ම කැලණි ගඟේ වඩදිය ඔස්සේ කරදිය ගඟ තුළට ඒම වේගවත් විය. අඹතලේට පහළ ජල මට්ටම ඉහළ යාමත් අඹතලේට ඉහළ ජල මට්ටම ඉහත පෙන්වා දුන් හේතු නිසා පහත බැස තිබීමත් නිසා මෙම කරදිය ගලා ඒම පාලනය කර ගත නොහැකි මට්ටමට සිදුවිය. මේ අනුව අඹතලේ ජල පවිත්‍රාගාර ප්‍රදේශයේ ජල මට්ටම මුහුදු මට්ටමට වඩා අඟලක් දක්වා අඩු වූ අවස්ථා ද තිබිණි.
1992 දී ද පැවැති උග්‍ර නියඟ තත්ත්වයක් ඇති වූ අවස්ථාවේ දී ද මෙවැනි කරදිය ගලාඒමක් සිදු විය. ඒ අවස්ථාවේ දී සිදු වී ඇත්තේ කරදිය ගලා ඒම නිසා පැය 1 විනාඩි 30 ක පමණ කාලයක් පවිත්‍රාගාරයේ වැඩ කටයුතු නතර කිරිමට සිදුවීම පමණි.
මෙවර කරදිය ගලා ඒම නිසා 3 වැනි දා පැය 6 ක් ද 4 වැනි දා පැය 8 ක් ද ජල පවිත්‍රාගාරයේ වැඩ කටයුතු නතර කිරීමට සිදුවිය. මණ්ඩලය පවසන පරිදි ඉදිරියේ දී තවත් දින කීපයක් මෙම තත්ත්වය පැවතීමට ඉඩ ඇත. කැලණි ගඟ ඉහළට වර්ෂාවක් ලැබුණහොත් හෝ කාසල්රි හා මාවුස්සාකැලේ ජලාශවලින් ජලය කැලණි ගඟට මුදා හැරියහොත් මෙම ප්‍රශ්නය තාවකාලිකව විසඳෙනු ඇත.
මෙම ප්‍රශ්නයට තාවකාලික පිළියමක් ලෙසට 1992 දී පැවති නියඟ කාලයේ දී අඹතලේ ජල පවිත්‍රාගාරයට පහළින් කරදිය ඒම වැළැක්වීමට වැලි වේල්ලක් ඉදිකිරීම ආරම්භ කරන ලදී. අඩි 12 පහළට වැලි කොට්ට දමා ඉදිකිරීම අරඹා තිබූ මේ තාවකාලික වේල්ල මුල් කාලයේ දී ඉදි කර තිබුණේ අඩි 10 - 12 ක් උසට ය. ඒ මගින් කරදිය ගඟ තුළට ගලා ඒම අඩු වූ අතර ගඟේ සැඩ පහර නිසා කරදිය පවිත්‍රාගාරයට ඒම ද වළක්වයි.
එසේ වුවත් මාර්තු 3 වැනි දා රාත්‍රියේ දී මේ වැලි වේල්ලට ඉහළින් විශාල කරදිය ධාරිතාවක් ජල පවිත්‍රාගාරය දෙසට ගලා ආවේ ය. ඒ අනුව සියයට 6 ක කරදිය ප්‍රමාණයක ජල පවිත්‍රාගාරයේ ජලයට එකතු විය. දැන් කොළඹ ජලයේ ඇති අමුතු රසට හේතුව එයයි. ඊට පසු වහා ම ජල පවිත්‍රගාරයේ කටයුතු නතර කරන ලදී. යළි ජලය දීම ආරම්භභ කළේ 4 වැනි දා පෙවෙරු 9 ට පමණ ය. එහෙත් යළි කරදිය ගලා ඒම නිසා 4 වැනි දා දහවල් 12.30 ට පමණ ජලය පවිත්‍ර කිරීම නවත්වන ලදී. පසුව කාසල්රි හා මුවුස්සාකැලේ ජලාශවලින් ගඟට ජලය මුදාහැරීමෙන් පසු 4 වැනි දා රාත්‍රි 8.30 පමණ සිට යළි අඹතලේ ජල පවිත්‍රාගාරයේ කටයුතු ආරම්භ කළත් එය පැය දෙකකින් නතර කිරීමට සිදුවිය. කරදිය මට්ටම වැඩි වූ විට හෝ ගඟේ මිරිදිය මට්ටම අඩු වූ විට යළි පවිත්‍රාගාරයේ කටයුතු නැවැත්වීමට සිදුවන බව මණ්ඩලයේ සහකාර සාමාන්‍යාධිකාරි (නිෂ්පාදන) රංජිත් පෙරේරා මහතා කියයි. මේ ජලය කපන වේලාව හරියට ම කීමට අපහසු බව ද ඔහු කීය.
කෙසේ වුවත් ඒ ජලය කපන අවස්ථාවල දී කලටුවාව හා ලබුගම ජලාශවල ජලයෙන් සුළු ප්‍රමාණයක් ජල පාරිභෝගිකයන් සියල්ලට ම ලබා දීමට පියවර ගෙන ඇත.
මෙම කරදිය ගලා ඒම පවිත්‍රාගාරය අසලට ගලා ඒම වැළැක්වීමට තාවකාලික පිළියමක් ලෙස පවිත්‍රාගාරයට පහළින් ඇති 1992 සකස් කළ වැලි වේල්ල යළි ප්‍රතිසංස්කරණය කර උස් කිරීමට දැන් මණ්ඩලය ලහි ලහියේ කටයුතු කරයි. අඩි 400 ක් පළලට ගඟ පතුලේ සිට අඩි 16 ක් පමණ ඉහළට වේල්ල ඉදි කළ යුතුව ඇත. එය ලෙහෙසි පහසු කාර්යයක් නොවේ. ඒ සඳහා දැන් මණ්ඩලය සේවකයන් 30 ක ගේ පමණ සහාය ඇතිව වේගවත් වැඩ සටහනක් ක්‍රියාත්මක කරයි.
කෙසේ වුවත් මෙයට ස්ථිර විසඳුම වනුයේ ජල පවිත්‍රාගාරයට පහළින් ස්ථිර වේල්ලක් ඉදිකිරීමයි. ජල සම්පාදන මණ්ඩලයේ සහකාර සාමාන්‍යාධිකාරී රංජිත් පෙරේරා මහතා පවසන පරිදි මේ සඳහා අවශ්‍ය සැලසුම් කාලයකට පෙර සකස් කර ඇත. කැලණි ගඟේ ජල මට්ටම අඩු වැඩි අවස්ථාවල දී ඊට අනුරූප වන පරිදි මේ වේල්ල මගින් ජලය පහළට යෑම හෝ ඉහළට ඒම පාලනය කළ හැකි ය. ලෝකයේ ඇති නව තාක්ෂණික ක්‍රමයක් මත හුළං පිරවූ බැලුනයක් ආධාරයෙන් මේ වේල්ලේ මට්ටම උස් පහත් වීම සිදු වේ.
මේ වේල්ල ඉදිකිරීමේ කටයුතුවලට මධ්‍යම පරිසර අධිකාරියෙන් දැනට වසර කීපයක සිට අවසර ඉල්ලා ඇතත් මෙම අවසර දී නොමැති බව මණ්ඩලය කියයි.
මේ පිළිබඳව අපි මධ්‍යම පරිසර අධිකාරියේ නියෝජ්‍ය අධ්‍යක්ෂ ජනරාල් රමණි ඇල්ලේපොළ මහත්මියගෙන් විමසූ විට ඇය කීවේ මීට අදාළ පාරිසරික ඇගැයීම් වාර්තාව සකස් කර අවසන් බවයි. එය මේ මස 20 වැනි දා පවත්වන විශේෂ උපදේශක සභාවකට ඉදිරිපත් කරන බවත් එය අනුමත වුවත් මේ වේල්ල ඉදිකිරීමට වසර 2 - 3 ක් ගත වන බවත් ඇය කීවා ය.
කරුණු කෙසේ වුවත් ලක්ෂ ගණනක් ජනතාව අපහසුතාවට ලක්වන මේ ප්‍රශ්නය ස්ථිරසාරව විසඳීමට යම් විධිමත් වැඩපිළිවෙළක් ඉක්මනින් සකස් කිරිම අත්‍යවශ්‍ය බවත් අපිත් අවධාරණය කරමු. ජලය අරපිරිමැස්මෙන් පාවිච්චි කිරීම කාලීන අවශ්‍යතාවක් බව ද පෙන්වා දීමට කැමැත්තෙමු.
නිහාල් පී. අබේසිංහ
ඡායාරූප - ඉරේෂා වඩුගේ
කැලණි ගඟේ වැලි කොට්ටවලින් තාවකාලික වේල්ලක් ඉදිකරන අයුරු.
ඊට අවශ්‍ය වැලි පාරුවලින් ගඟ මැදට ගෙන ගොස් තිබූ අයුරු.
</ART>
<ART>
සතියේ දේශපාලන සටහන
එල්ටීටීඊ නායක කරුණාගෙන් හමුදා ප්‍රධානියකුට දුරකථන ඇමතුමක්!
ජනපතිනිය ගැන ක්ලාක්ගේ අනාවැකිය යළි කරලියට
<PIC>ගාමිණි අතුකෝරාල</PIC>
<PIC>රවි කරුණානායක</PIC>
<PIC>ප්‍රභාකරන්</PIC>
<PIC>ආතර් සී. ක්ලාක්</PIC>
<PIC>චරිත රත්වත්ත</PIC>
<PIC>තිලංග සුමතිපාල</PIC>
එළඹෙන මැතිවරණය මුළු රට පුරා පැවැත්වීමට කටයුතු යොදා තිබුණත් මේ වනවිට වැඩි දෙනකුගේ අවධානය යොමුවී ඇත්තේ උතුරු නැගෙනහිර දෙපළාතේ පැවැත්වෙන මැතිවරණයට යැයි කීවොත් එය අතිශයෝක්තියක් නොවේ. ඊට එක් හේතුවක් වූවේ එක්සත් ජාතික පක්ෂය පසුගිය සති කිහිපය තිස්සේ තම පාක්ෂිකයන් ධෛර්යවත් කිරීම සඳහා ගෙන ගිය ප්‍රචාරයකි. ඒ මගින් මෙතෙක් එජාපය ගොඩනැගූ මතය වූවේ තමන් දකුණේ පරාජය වුවත් දෙමළ සංධානයේ පිහිටෙන් ආණ්ඩුවක් ගොඩනගන බවයි.
ජනමත සමීක්ෂණ - උපාය උපක්‍රම
එම ප්‍රචාරයට ඉවහල් වන ජනමත සමීක්ෂණ වාර්තා කිහිපයක්ම පසුගිය සති කිහිපය තිස්සේ ප්‍රසිද්ධියට පත් කෙරුණි. ඒ සියලු වාර්තාවල ප්‍රතිඵල අනුව දකුණේ බහුතර පාර්ලිමේන්තු බලය ශ්‍රිලනිප සහ ජවිපෙ ඇතුළත් එක්සත් ජනතා නිදහස් සංධානයට හිමිවන බව සනාථ කෙරුණි. එක්සත් ජාතික පක්ෂයට ලැදි සමහර මාධ්‍යවලින් ද එම වාර්තා ප්‍රසිද්ධියට පත්වීම පිළිබඳව සමහර මධ්‍යස්ථ පාඨකයන් විශ්මය පළකරනු දක්නට ලැබිණි. එහෙත් ඒ මගින් ඔවුන් අපේක්ෂා කළ අනියම් ප්‍රතිඵලයක් තිබිණි. එනම් දකුණේ බහුතර බලය සංධානයට හිමි වුවද දෙමළ සංධානයේ උපකාරයෙන් එජාපයට ආණ්ඩුවක් ගොඩ නැගීමට හැකිවන බවයි. එක්සත් ජනතා නිදහස් සංධානයට දකුණේ ජය හිමිවන නමුදු ඔවුනට වුවද දෙමළ සංධානයේ සහාය නොලබා ආණ්ඩුවක් ගොඩ නැගීමට නොහැකි වන බව පෙනෙන අයුරින් මෙම ජනමත සමීක්ෂණ වාර්තා සැලසුම් කර තිබිණි. මෙවැනි සමහර වාර්තාවන්හි පළකර තිබූ සමහර කරුණු මේ වන විට මුසාවන් බව හෙළිදරව් වී ඇත. උදාහරණයක් ලෙස එක්තරා ඉංග්‍රීසි පුවත්පතක පළ කර තිබූ මෙවැනි ජනමත සමික්ෂණයකට අනුව එක්සත් ජාතික පක්ෂයට යාපනය දිස්ත්‍රික්කයෙන් ද ආසනයක් හිමිවීමට නියමිතව ඇත. එහෙත් එජාපය මෙම මැතිවරණයේදී යාපනය දිස්ත්‍රික්කයට තරග නොකරන බව එම සමීක්ෂකයන්ට අමතක වී තිබිණි.
පසුගිය මැතිවරණයෙන් පාර්ලිමේන්තුවට තේරී පත්වූ එජාප පාර්ලිමේන්තු මන්ත්‍රී මහේෂ්වරන් මහතා එල්ටීටීඊ සංවිධානයේ තර්ජන හේතුවෙන් යාපනය අතහැර කොළඹට පැමිණි අතර එනිසා මෙවර එක්සත් ජාතික පක්ෂය වෙනුවෙන් කිසිදු අපේක්ෂකයකු යාපනය දිස්ත්‍රික්කයට තරග වදින්නේ නැත. ජනමත සමීක්ෂණ 'විශේෂඥයන්ට' මෙවැනි සරල සත්‍යයන් පවා අමතක වීම පුදුමයට කරුණක් විය.
කෙසේ වෙතත් පසුගිය සති අන්තය වනවිට දෙමළ සංධානයේ පිහිටෙන් යළි එජාපෙ පෙරමුණු ආණ්ඩුවක් පිහිටුවීමේ වැඩ පිළිවෙළද අභියෝගයට ලක්වෙමින් තිබිණි.
හකීම්ගෙන් වෙඩි මුරයක්
ඒ සඳහා පළමු වෙඩි මුරය එල්ල වූවේ මුස්ලිම් කොන්ග්‍රස් නායක රවුෆ් හකීම් මහතා ගෙනි.
"දෙමළ සංධානයේ ග්‍රහණයට හසුවූ එක්සත් ජාතික පෙරමුණු ආණ්ඩුවක හවුල්කරුවන් වීමට තමන් සූදානම් නැතැයි" ඔහු අගමැති රනිල් වික්‍රමසිංහ මහතාට පසුගිය සතියේ අනතුරු හැඟවීය.
එසේම තම පාක්ෂිකයන් හමුවේද ඔහු මේ බව පැහැදිලි කළේය.
"මුස්ලිම් ජනතාවගේ අභිලාෂයන් ගැන හැඟීමක් නැති දෙමළ සංධානයේ උදව් ලබන ආණ්ඩුවකට උදව් කරන්න අපට බෑ."
එහෙත් මේ වන විට නැගෙනහිර පළාතේ තම බලය තහවුරු කරගෙන සිටින අතාවුල්ලා කණ්ඩායම හකීම් මහතාගේ මේ ස්ථාවරය ගැන දරන්නේ වෙනම අදහසකි.
"පහුගිය කාලේ දිගින් දිගටම මුස්ලිම් ජනතාව එල්ටීටීඊ ග්‍රහණයට හසුවෙද්දී නිහඬව හිටපු හකීම් අද ඔය විදියට කතා කරන්නෙ. නැගෙනහිර මුස්ලිම් ජනතාව රවටන්න මිසක් වෙන දේකට නෙවෙයි. එහෙම ප්‍රකාශයක් නොකර අද එයාට නැගෙනහිර පළාතෙ අඩිය ගහන්නවත් බෑ."
ඒ අතර දෙමළ එක්සත් සංධානයේ ස්ථාවරය ද එක්සත් ජාතික පෙරමුණ හිතන තරම් සුබවාදී නැත.
"අපි කාටවත් ආණ්ඩු හදන්න උදව් කරන්නේ නෑ. බලයට එන ඕනෑම ආණ්ඩුවක් එක්ක සාකච්ඡා කරමින් අපි අපේ ප්‍රශ්න විසඳා ගන්නවා."
අද දෙමළ ජාතික සංධානය ඉන්නේ එවැනි ස්ථාවරයකය.
උතුරු නැගෙනහිර යුද දේශපාලනයෙහි මේ සියලු සිදුවීම් අභිභවා යන සිදුවීමක් බවට පත්වූවේ එල්ටීටීඊ සංවිධානයේ නායක වේලුපිල්ලේ ප්‍රභාකරන් සහ නැගෙනහිර එල්ටීටීඊ සන්නද්ධ අංශයේ නායක කරුණා අතර පසුගිය සතියේ ප්‍රකාශයට පත්වූ ගැටුමයි. මේ ගැටුම ප්‍රකාශයට පත්වූවේ පසුගිය සතියෙහි වුවද මෙය කාලාන්තරයක් තිස්සේ වර්ධනය වූ ගැටුමක් බව උතුරු නැගෙනහිර යුද දේශපාලන තත්ත්වයන් පිළිබඳව අවබෝධයක් ඇති අයට රහසක් නොවේ.
ප්‍රභාකරන්ට හැමදාම දෙවැනියා ගැන ප්‍රශ්න
ප්‍රභාකරන්ගේ ඉතිහාසය පිළිබඳව අවබෝධයක් ඇති ඕනෑම කෙනෙක් දන්නා දෙයක් නම් ඔහුට හැමදාම තම දෙවැනියා ගැන කිසියම් ප්‍රශ්නයක් තිබුණු බවයි. ඊට හේතුව ඔහු සංවිධානයෙහි උත්තරීතර නායකයා බැවින් ඔහුගේ මට්ටමට ළංවිය හැකි කිසිදු නායකයකු එල්ටීටීඊ සංවිධානය තුළ නොසිටිය යුතු බවට ඔහු තුළ පවතින මනෝභාවය විය හැකිය.
මේ පිළිබඳ උදාහරණ කොතෙකුත් ඇති අතර කවුරුත් දන්නා සමීපතම උදාහරණය වන්නේ එල්ටීටීඊ සංවිධානයේ නියෝජ්‍ය නායකයාව සිටි මහත්තයාය.
ප්‍රභාකරන් සහ මහත්තයා අතර ඇතිවූ ගැටුම කෙළවර වූවේ මහත්තයාට මරණ දඬුවම හිමි වීමෙනි. මෙපමණ කලක් ප්‍රභාකරන්ගේ නායකත්වය අභියෝගයට ලක් කළ කිසිදු එල්ටීටීඊ නායකයකුගේ ඉරණම ඊට වෙනස් වූවේ නැත. ප්‍රභාකරන් සහ මහත්තයා අතර ගැටුම වාර්තාවූ සැනින් දකුණේ දෙමළ මාධ්‍යවේදියකු ඇසු ප්‍රශ්නය වූවේ ද එයයි.
"ප්‍රභාකරන් එක්ක හැපෙන්න ගිහින් මහත්තයට වෙච්චි දේ කරුණාට වෙයිද දන්නෙ නෑ."
ඒ ප්‍රශ්නය කරුණා තුළත් මතුවීමට ඉඩ නැතුවා නොවේ. කරුණා තුළ මෙහිදී යම් විශේෂත්වයක් තිබේ නම් ඒ නැගෙනහිර පළාත පදනම් කර ගත් යුද දේශපාලන නායකත්වයක් ඔහු සතුව තිබීමයි. මෙතෙක් යුද්ධයේදී දිවි පිදූ දෙමළ තරුණයන්ගෙන් වැඩි පිරිසක් නැගෙනහිර පළාතේ තරුණයන් බව එල්ටීටීඊ සංවිධානයේ නැගෙනහිර යුද නායකයන් සැම විටම අවධාරණය කරන කරුණකි. එල්ටීටීඊ සංවිධානයේ මහවිරු සොහොන් බිම්වල වැඩි වශයෙන් දක්නට ලැබෙන්නේද නැගෙනහිර පළාතෙන් යුදබිම ගිය දෙමළ තරුණයන්ගේ සොහොන් කොත්ය.
ප්‍රභාකරන්ගේ ඉල්ලීම කරුණා ඉවත දමයි
යුද්ධයේ වැඩිම ජීවිත හානි සහ විනාශයන් අත්විඳින්නේ නැගෙනහිර දෙමළ තරුණයන් වුවද එහි ප්‍රතිලාභ භුක්ති විඳින්නේ උතුරේ එල්ටීටීඊ නායකයන් බව නැගෙනහිර එල්ටීටීඊ කාඩර්වරුන් වැඩි දෙනකුගේ විවේචනය වී තිබේ.
පසුගිය දිනක නැගෙනහිර පළාතෙන් දහසක සන්නද්ධ පිරිසක් උතුරට එවන ලෙස ප්‍රභාකරන් ඉල්ලා සිටි විට කරුණා එම ඉල්ලීම ප්‍රතික්ෂේප කර ඇත්තේ "අපි යුද්ධ කළාට, සංවිධානයේ සියලු වරප්‍රසාද භුක්ති විඳින්නේ උතුරේ සිටින නායකයන් බව කියමිනි.
එල්ටීටීඊ නායකත්වය විවේචනය කිරීමෙන් නොනැවතුනු කරුණා මේ වන විට නැගෙනහිර පළාතේ එල්ටීටීඊ කාඩර්වරු සමග වෙනම බළකායක් ලෙස කටයුතු කිරීමට ද තීරණය කර ඇත.
එපමණක් නොව ඔහු නෝර්විජියානු සටන් විරාම නිරීක්ෂණ කමිටු ප්‍රධානි පුරාඩෙව් ද අමතා උද්ගත වී ඇති නව තත්ත්වය පිළිබඳව තම ස්ථාවරය පැහැදිලි කර ඇත.
"නැගෙනහිර පළාතේ ඝාතන සිදුවන්නේ තම අනුදැනුමකින් තොරව බව" ඔහු එහිදී පැහැදිලි කර ඇත.
එල්ටීටීඊ සංවිධානයෙන් ඉවත් වී වෙනම බලවේගයක් ලෙස ක්‍රියා කළත් මම සටන් විරාම ගිවිසුම ආරක්ෂා කරනවා' යැයි ද ඔහු සටන් විරාම නිරීක්ෂණ කමිටු ප්‍රධානියාට දැනුම් දී ඇත.
එපමණක් නොව මේ වන විට ඔහු මෙරට ආරක්ෂක අංශ ප්‍රධානියකුද අමතා තමන්ගේ ස්ථාවරය පැහැදිලි කර ඇත. ඒ වන විටත් ආරක්ෂක අංශවලට මෙම ගැටුම පිළිබඳ යම් තොරතුරු ලැබී තිබුණ ද එහි සැබෑ තත්ත්වය පැහැදිලි වුණේ කරුණාගේ ප්‍රකාශයෙන් පසුවය.
ඔහුට අවශ්‍යව තිබුණේ තමා සම්බන්ධයෙන් ප්‍රචාරය වෙමින් ඇති සාවද්‍ය තොරතුරු නිවැරැදි කිරීමටය.
නැගෙනහිර පළාතේ දේශපාලන ඝාතන පිළිබඳ වාර්තා
"නැගෙනහිර පළාතේ දේශපාලන ඝාතන සම්බන්ධයෙන් චෝදනා එල්ල වන්නේ මට වුණත් ඒ සියල්ල සිදු වන්නේ මගේ අනුදැනුමෙන් තොරවයි."
ඔහු කතාව ඇරඹුවේ එසේය.
"මේ ඝාතන සියල්ල සිදුවන්නේ එල්ටීටීඊ සංවිධානයේ බුද්ධි අංශ නායකයා වන පොට්ටු අම්මාන්ගේ නායකත්වයෙන්."
කෙසේ වෙතත් තමා එල්ටීටීඊ සංවිධානයෙන් ඉවත්ව වෙනම ක්‍රියාත්මක වීමත් සමඟ ඔවුන්ගේ එම ප්‍රචණ්ඩ ක්‍රියා බොහෝ දුරට පාලනය වනු ඇතැයි ද ඔහු තම විරෝධය පළ කළේය.
එහෙත් ආරක්ෂක අංශ තවමත් මේ දෙස බලන්නේ ඉතා ප්‍රවේසමෙනි. මෙවැනි අවස්ථාවලදී කිසිදු පාර්ශ්වයක් සම්බන්ධයෙන් විශේෂත්වය නොදැක්විය යුතු බව ඔවුන්ගේ ස්ථාවරය වී තිබේ. මේ බෙදීම ඉදිරියේදී කෙබඳු මුහුණුවරකින් වර්ධනය වේදැයි අනාවැකි පළකිරීම කල් වැඩි බව ඔවුන්ගේ අදහසයි.
කෙසේ වෙතත් දිගුකාලීනව උතුරු නැගෙනහිර අර්බුදය විසඳීම සම්බන්ධව මෙන්ම කෙටිකාලීනව ඉදිරියේ පැවැත්වෙන පාර්ලිමේන්තු මැතිවරණය සම්බන්ධයෙන්ද මෙම ගැටුම තීරණාත්මක ලෙස බලපාන බව දේශපාලන විචාරකයන්ගේ අදහස වී තිබේ. මැතිවරණය සම්බන්ධයෙන් විවිධ ජනමත සමීක්ෂණ පවත්වන අය මෙන්ම විවිධ අනාවැකි පළ කරන අය ද මේ දිනවල හිඟ නැත.
ආතර් සී ක්ලාක්ගෙන් ජනාධිපතිනියට වීඩියෝ ජංගම දුරකතන ඇමතුමක්
ඒ අතර ආතර් සී ක්ලාක් මහතා මීට වසර පහකට පෙර ජනාධිපතිතුමිය සම්බන්ධයෙන් පළ කර ඇති අනාවැකියක් පිළිබඳව ද යළි අවධානය යොමු වූ අවස්ථාවක් පසුගිය දිනක උදාවිය. දිනය පසුගිය 02 දාය.
 ශ්‍රී ලංකාවේ සන්නිවේදන ඉතිහාසයෙහි ඓතිහාසික අවස්ථාවක් සනිටුහන් කරමින් වීඩියෝ ජංගම දුරකතන සේවාවක් ආරම්භ කිරීමේ උත්සවය ආතර් සී ක්ලාක් මහතාගේ ප්‍රධානත්වයෙන් මෙදිනට යෙදී තිබිණි.
ඩයලොග් ජී. එස්. එම්. සමාගම ශ්‍රී ලංකාවේ මුල් වරට ආරම්භ කළ මෙම වීඩියෝ ජංගම දුරකතන සේවාව ආරම්භ කරමින් ආතර් සී. ක්ලාක් මහතා ප්‍රථම දුරකථතන ඇමතුම ලබා ගත්තේ චන්ද්‍රිකා බණ්ඩාරනායක ජනාධිපතිනියටය.
මෙම ඓතිහාසික අවස්ථාවට සහභාගි වී සිටි මාධ්‍යවේදියකුගේ සිහියට එක්වරම නැගුනේ මීට වසර පහකට පෙර ආතර් සී. ක්ලාක් මහතා ජනාධිපතිතුමිය සම්බන්ධයෙන් පළකර ඇති අනාවැකියකි.
නව සහශ්‍රකය උදාවීම නිමිත්තෙන් 1999 වසරේ පළ කරන ලද ඒෂියා වීක් අන්තර් ජාතික සඟරාවේ විශේෂ කලාපයට නව සහශ්‍රකය වෙනුවෙන් තම අනාගතවාදී කල්පිතයන් ඉදිරිපත් කරන ලෙස ක්ලාක් මහතාට විශේෂ ඇරයුමක් ලැබිණි. ඒ අනුව 2001 න් ඔබ්බට <FRWD>(Beyond 2001)</FRWD> යන මැයෙන් එම සඟරාවෙහි කවරයේ කතාව සම්පාදනය කළ ක්ලාක් මහතා 2007 වසරේදී චන්ද්‍රිකා බණ්ඩාරනායක කුමාරතුංග මැතිනිය ශ්‍රී ලංකාවේ සාමය ඇති කිරීම වෙනුවෙන් නොබෙල් සාම ත්‍යාගය දිනා ගන්නා බව සඳහන් කළේය.
වර්ධනය වෙමින් තිබෙන නව දේශපාලන තත්ත්වයන් තුළ එම අනාගතවාදි කල්පිතය සැබෑ වීමට තිබෙන ඉඩකඩ පිළිබඳ එම මාධ්‍යවේදීන් අතර පුළුල් කතා බහක් ඒ අතර ආරම්භ විය.
ජනාධිපතිනිය සම්බන්ධ අනාවැකිය ඉදිරිපත් කරද්දී ක්ලාක් මහතා ඒ සමග ඉදිරිපත් කළ තවත් අනාවැකි ගණනාවක්ම මේ වන විට සැබෑවී තිබේ.
ටෙලිකොම් අධ්‍යක්ෂ මණ්ඩලය ඉවත් කිරීම ගැන රණවිරාජාගේ විරෝධය
මේ අතර ටෙලිකොම් ආයතනයේ අධ්‍යක්ෂ මණ්ඩලය වෙනස් කිරීම සම්බන්ධයෙන් භාණ්ඩාගාර ලේකම් චරිත රත්වත්ත මහතා ගෙන ඇති තීරණයට අමාත්‍යාංශ ලේකම් තිලක් රණවිරාජා මහතා තම විරෝධය පළ කළේය.
ටෙලිකොම් සභාපති තිලංග සුමතිපාල මහතා එම ධූරයෙන් ඉවත් කිරීමත් සමග ආනන්ද ගුණතිලක මහතා ද අධ්‍යක්ෂ මණ්ඩලයෙන් ඉවත් කිරීමට චරිත රත්වත්ත තීරණය ගෙන තිබිණි. තිලංග සුමතිපාල ඉවත් කිරීම පිළිගත හැකි වුවත් ආනන්ද ගුණතිලක අධ්‍යක්ෂ ධූරයෙන් ඉවත් කිරීම තමාට පිළිගත නොහැකි බව ලේකම්වරයාගේ අදහස විය. අවසානයේ මේ පිළිබඳ තීරණය ගැනීමට කොටස් හිමි සාමාජිකයන් සියලු දෙනා කැඳවීමට සිදු විය. මෙරට පිළිගත් ව්‍යාපාරික ප්‍රජාව සහ ප්‍රභූ සමාජය නියෝජනය කළ නියෝජිත සභාවක් වූ මෙහිදී බහුතරයගේ විරෝධය චරිත රත්වත්ත වෙත එල්ල විය.
"වැඩිම වුණොත් තව මාසයයි ඉන්නෙ. ඒ ටිකට ඇයි මේ විකාර කරන්නෙ?
බහුතර සාමාජිකත්වයෙන් ලැබුණේ එවැනි ප්‍රතිචාරයකි. වැඩි කොටස් ප්‍රමාණයක් හිමි මහා භාණ්ඩාගාරයෙහි නියෝජිතයා වශයෙන් මෙහිදී චරිත රත්වත්තගේ තීරණය පිළිගැනීමට බහුතර සාමාජිකත්වයට සිදුවුව ද එම සභාව නියෝජනය කළ බහුතර ව්‍යාපාරික ප්‍රජාවගේ විරෝධය හමුවේ චරිත රත්වත්ත මහතා බෙහෙවින් කලබලයට පත්ව සිටිනු දක්නට ලැබිණි. බැලූ බැල්මට ඔහු එම විරෝධය තේරුම් ගෙන තිබුණේ තම පක්ෂයට එරෙහිව නැගුනු විරෝධයක් වශයෙනි.
සභාවෙහි සිටි එක් ප්‍රසිද්ධ ව්‍යාපාරිකයකු මෙහිදී කියා සිටියේ, චරිත රත්වත්ත මහත්තය මෙතන හැසිරුණේ යූ. ඇන්. පී. සභාපතිවරයා විදියට මිසක භාණ්ඩාගාර ලේකම් වගේ නොවෙයි.' යනුවෙනි.
මෙම සභාවෙන් එල්ල වූ විරෝධය අද ව්‍යාපාරික ප්‍රජාව තුළ ද එජාපයට එරෙහිව වර්ධනය වෙමින් තිබෙන විරෝධයෙහි ප්‍රකාශනයක් බව මෙම අවස්ථාවට සහභාගි වූ ව්‍යාපාරිකයන් අතර කතා බහට ලක්වූ කරුණක් විය.
එජාපයේ ප්‍රචාරක කටයුතු ආසන මට්ටමින් ඇරඹෙයි
එහෙත් එක්සත් ජාතික පක්ෂය කෙබඳු විවේචන සහ විරෝධතා මධ්‍යයේ වුවද තම ප්‍රචාරක කටයුතු රට පුරා මැතිවරණ කොට්ඨාශ මට්ටමින් මේ වන විට අරඹා තිබේ.
පසුගියදා රත්නපුර දිස්ත්‍රික්කයේ කලවාන මැතිවරණ කොට්ඨාශයේ පැවති මහජන රැලියකට සහභාගි වූ රනිල් වික්‍රමසිංහ මහතා කතාව ආරම්භ කළේ මෙයින් දෙවසරකට පෙර පැවති පාර්ලිමේන්තු මැතිවරණ සටනේ පතාක යෝධයකු වූ ගාමිණි අතුකෝරල මහතා සිහිකරමිනි.
"රත්නපුරට පතාක යෝධයකු වූ දිවංගත ගාමිණි අතුකෝරල මහතා අද ජීවතුන් අතර නැතත් එතුමා මේ රටටත් එක්සත් ජාතික පක්ෂයටත් කළ සේවය අපට කිසි දිනක අමතක කළ නොහැකියි. මේ මැතිවරණ ව්‍යාපාරයේ එතුමා නැතත් එතුමාගේ ආශීර්වාදය අපට ලැබෙන බව නියත යැයි ද රනිල් වික්‍රමසිංහ මහතා එහිදී පැවසීය.
පසුගිය මැතිවරණය සමග සසඳා බලන විට දක්ෂ බහුජන සංවිධායකයකු වූ ගාමිණි අතුකෝරල වැනි අයකු නැතිකමේ අඩුව මේ මැතිවරණයේදී එජාපය තදින්ම දැනෙන්ට පටන් ගෙන තිබේ.
කෙසේ වෙතත් මේ මැතිවරණ සටනේ ප්‍රධාන සටන් පාඨය බවට එජාපය පත් කර ගෙන ඇත්තේ සාම සටන් පාඨයයි.
චන්ද්‍රිකා බණ්ඩාරනායක කුමාරතුංග ජනාධිපතිනිය දෙවතාවක්ම සාම සාකච්ඡා ආරම්භ කළා. එහෙත් එම සාකච්ඡා වැඩිදුර ගියේ නැහැ. මෙවර ශ්‍රීලනිප ජවිපෙ සංධානය සාම සාකච්ඡා ඇරඹීමට පෙරම ආරවුලක් ඇති කර ගෙන. ඒ නිසා ඒ අයට සාමය උදා කර දීමේ හැකියාවක් නෑ. සාමය ඇති කළ හැක්කේ එජාපයට පමණයි." යන ප්‍රකාශය රනිල් වික්‍රමසිංහ මහතා බොහෝ විට කරන ප්‍රකාශයකි. පසුගියදා හොරණ පැවති රැස්වීමකදී ද ඔහු මේ බව කියා සිටියේය.
ඉතින් අපි පටන් ගත්තු සාකච්ඡාවක් පහුගිය අප්‍රේල් මාසෙ බිඳ වැටුණා නේද?
අගමැතිතුමාගේ කතාව යන අතරම වේදිකාවේ සිටි පළාත් සභා මන්ත්‍රීවරයකු හිටපු මන්ත්‍රීවරයකුගෙන් ප්‍රශ්න කළේය. මන්ත්‍රීතුමා ද යන්තම් සිනාසී නිහඬ වූවා මිස වෙනත් ප්‍රතිචාරයක් දැක්වූවේ නැත.
රවි කරුණානායකගේ ප්‍රචාරක උපක්‍රම
ප්‍රතිඵල නැති බවට අදහසක්
මේ අතර රවි කරුණානායක මහතා මුද්‍රිත හා විද්‍යුත් මාධ්‍ය ඔස්සේ ගෙන යන විශාල වියදමක් සහිත ප්‍රචාරක ව්‍යාපාරයෙන් එතරම් සාර්ථක ප්‍රතිඵල නොලැබීම ගැන තම කනස්සල්ල පළ කර තිබේ.
ඊට විසඳුමක් වශයෙන් මහජනයා අතර සංවිධාන කටයුතු හැකි ඉක්මනින් අරඹන ලෙස ද ඔහු යෝජනා කර ඇත.
ඒ අනුව පසුගිය සති අන්තයේ තම කාර්යාලයට කෝට්ටේ මැතිවරණ කොට්ඨාශයෙහි ක්‍රියාකාරීන් සියලු දෙනා කැඳවමින් කිසියම් සංවිධානාත්මක වැඩ පිළිවෙළක් ක්‍රියාත්මක කිරීමට ඔහු උත්සාහ කළේය. මැතිවරණ කොට්ඨාශයෙහි ක්‍රියාකාරිකයන් රැසක් සාකච්ඡාවට පැමිණ සිටියද පලදායී වැඩ පිළිවෙළක් ගොනු කර ගැනීමේ හැකියාව ඇමැතිවරයාට ලැබුණේ නැත. ඒ වෙනුවට ඔහුට සිදුවුණේ චෝදනා රැසකට මුහුණ දීමට ය.
'සල්ලිවලින් දේශපාලනය කරන්න පුළුවන් කියල ඔබතුමා හිතුවට පත්තරවලිනුයි, රූපවාහිනිවලිනුයි විතරක් දේශපාලනේ කරන්න බෑ.'
තමන්ගෙ අයට කළා මිසක ඔබතුමා ආසනයට කළේ මොනවද? චන්ද්‍ර සිල්ව කරපු ටිකත් විනාශ කරලා දැම්මා.'
දිගින් දිගටම මෙවැනි චෝදනා එල්ල වන විට නැගී සිටි රවි කරුණානායක මහතා පිළිතුරු දෙන්නට පටන් ගත්තේය.
'ජනාධිපතිනි අපට කිසි දෙයක් කරන්න දුන්නෙ නෑ.'
ඒ සමගම මැදිවියේ අයෙක් නැගී සිටිමින්, "ඔබතුමා අපට ඔය කතා කිව්වට අපට ඔය කතා ගම්වලට ගිහින් කියන්න බෑ. ජනාධිපතිනි එක්කත් ප්‍රශ්න ඇති කර ගත්තෙ ඔබතුමාලමනෙ." යැයි කියා සිටියේය.
ගවේෂි
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
පෘතුගීසින් නැගෙනහිර රටවල ක්‍රියාත්මක කළ මිෂනාරි උපක්‍රම
උගත් ලාංකික ජෙසුයිට් වරයෙක් මීට අවුරුදු කීපයකට පෙර මෙ සේ ලිවී ය. “ජීවිතයේ නොයෙක් තරාතිරම්වලට හා විවිධ කොටස්වලට අයත් විශාල ජනකායක් මෙන් ම ස්වදේශිකයන් හා විදේශිකයන් ද, හැදියාවෙන් අධ්‍යාපනයෙන් මෙන් ම ජනවාර්ගික විශ්වාස, ආගමික ඇදහිලි හා ජීවන දර්ශනය අතින් කුමන විවිධත්වයක් තිබුණ ද ඒ සියලු දෙන ම එක් කරුණක් ගැන එකඟ වෙත්. එනම් පෘතුගීසින් තම ආගමට මිනිසුන් හරවා ගත්තේ කඩුවේ බලයෙනි” යන්නයි. එස්.ජී. පෙරේරා පූජකවරයා ඊට මෙ සේ එකතු කිරීමක් කළේ ය. “අප අතැති මූලාශ්‍ර ඇසුරෙන් පෘතුගීසීන් ගේ ආගමට හැරවීමේ උපක්‍රම අධ්‍යයන කළ හොත් ප්‍රතිඵල ගැන ඔබ පුදුම වනු ඇත. ආගමට හැරවීමේ ක්‍රම, හොඳ හෝ නරක වුවත්, ඔවුන් දෙන්නේ අල්ප විස්තරයක් බව ඔබට පෙනී යනු ඇත. පෘතුගීසින් බලෙන් හා ප්‍රචණ්ඩත්වයෙන් ආගමට හරවා ගත්තේ යැයි කීම සනාථ කිරීමට යන්තමින්වත් ඉඟියක් නොමැති බව ඔබට පෙනෙනු ඇත.”
පෘතුගීසි ඉතිහාසය ලියූ බැරොස්, කූටෝ වැන්නන් ගේ ඓතිහාසික ලේඛනවල හෝ පසු ව ඉතිහාසය ලියූ අය ගේ විස්තරවල හෝ වෙනත් සමකාලීන ලේඛනවල හෝ බලෙන් ආගමට හැරවූ බවට කිසි ම සටහනක් නොමැති බවත්, එවැනි දෙයක ඉඟියක්වත් නොමැති බවත් ඔහු පවසයි. මගේ ලාංකික පාඨකයන් හොඳින් දන්නා පරිදි මෙය හුදෙක් ශාස්ත්‍රීය මාතෘකාවක් ම නො වේ. මෙය ලංකා දේශපාලනයේ සාකච්ඡා කැරෙන කරුණකි. එහෙත් අද මේ ගැන කථා කරන බොහෝ අයට මූලික මුද්‍රිත මූලාශ්‍රවලට ප්‍රවේශයක් තිබේ දැයි සැකයකි. එහෙයින් පෘතුගීසීන් 16 - 18 සියවස් තුළ ක්‍රියාත්මක කළ විධිමත් මිෂනාරි ක්‍රම මෙහි දී සලකා බැලීම සුදුසු ය. ඔවුන් විසින් සිය ආගමට බලෙන් මිනිසුන් හරවන ලද්දේ ද? එ සේ නම් කොපමණ දුරකට බලය පාවිච්චි කර ඇත් ද? න්‍යායාත්මක ලෙසින් හා සත්‍ය වශයෙන් ලෞකික හා ආධ්‍යාත්මික කටයුතු කෙතරම් දුරට වෙන් කරන ලද්දේ ද?
ලුහුඩින් හා නිරවද්‍ය ලෙස පිළිතුරු දීමට ඉතාමත් පහසුවන්නේ අවසාන ප්‍රශ්නයට ය. 1616 වර්ෂයේ දී මිය යන තුරු තම ජීවිතයේ බොහෝ කලක් ගෝවේ ගත කළ පෘතුගීසි නිල ඉතිහාසකරු වන ඩියගෝ ද කූටෝ මෙ සේ පවසයි. “පෘතුගාල් රජවරුන් නැගෙනහිර අල්ලා ගැනීමට උත්සාහ කළේ ආධ්‍යාත්මික හා ලෞකික යන ද්විත්ව බලය ම සම්බන්ධ කරමිනි, එකක් නොමැති ව අනෙක ක්‍රියාත්මක නො කළ යුතු ය.” කුරුසයේ හා කිරීටයේ මේ බද්ධ වීම පෘතුගාලයට අයත් විදේශයනට බලපෑවේ පල්ලියට කිරීටයේ අනුග්‍රහය දැක්වීමෙනි. කූටෝ ඉතිහාසය ලිවීමට පෙර සිටි, පෘතුගීසීන් ගේ නැගෙනහිර සිද්ධීන් වාර්තා කළ ජෝආඕ ද බැරෝස්, ආධ්‍යාත්මික හා ලෞකික වශයෙන් අනෙකුත් අය අල්ලා ගැනීමට පෘතුගීසින්ට තිබූ අයිතිය ගැන තදින් විශ්වාස කළේ ය. සත්‍ය වූ ක්‍රිස්තියානි ඇදහීමට අයත් නො වූ ජනයාට අයිති දේ රෝමානු කතෝලික පල්ලියේ විශ්වාසවන්ත අනුගාමිකයන් අතර බෙදාදීමට පාප්වරුන්ට දේව අවසරය තිබූ බව ඔහු තරයේ විශ්වාස කළේය.
මිථ්‍යාදෘෂ්ටිකයන් බලෙන් ක්‍රිස්තියානියට හැරවීම බැරොස් හෝ කූටෝ හෝ අනුමත නො කළේ ය. එහෙත් ලෞකික හා අධ්‍යාත්මික යන අංශවල තිබූ දැඩි සම්බන්ධය නිසා පූජක පක්ෂයට තම ගිහි හිතවතුන් ගේ සහාය සෙවීමට මඟ පෑදුණු අතර, අවශ්‍ය වූ විට බලය පාවිච්චි කිරීම ද අත් නොහරින ලදී. 1967 සිට මිෂනාරි ප්‍රතිපත්තියේ ප්‍රධාන අංශ නියම කරන ලද්දේ ගෝවේ ආච්බිෂොප්තුමා ගේ ප්‍රධානත්වයෙන් පැවැති පූජක මණ්ඩල විසිනි. 1567 ආරම්භක මණ්ඩලයේ දී ගත් තීරණ වැදගත් වන්නේ ඉන් අනතුරු ව ගත් තීරණ යන්තම් වෙනස් කොට මුල් තීරණය ම තහවුරු කළ හෙයිනි. 1567 දී ගත් තීරණවලට එළැඹීමට පෙර කරුණු තුනක් සලකා බැලුව ද තුන්වැනි කරුණ මුල් කරුණු දෙක හා ගැලපීම අපහසුවේ.
1. ට්‍රෙන්ට් කවුන්සිලයේ විස්තර වූ සත්‍යලබ්ධික රෝමානු කතෝලික ඇදහීම හැර අන් සියලු ම ආගම් ස්වභාවයෙන් ම සාවද්‍ය වන අතර හානිකර ද වේ.
2. රෝමානු කතෝලික ඇදහිල්ල ව්‍යාප්ත කිරීමේ නියත රාජකාරිය පෘතුගාල කිරීටය සතු වේ. පල්ලියේ ආධ්‍යාත්මික බලයට ආධාර කිරීමට රාජ්‍යයේ ලෞකික බලය යෙදිය හැකි ය.
3. ආගමට හැරවීම බලෙන් සිදු නො කළ යුතු ය. දේව කරුණාව තහවුරු කළ හැක්කේ ඔහුට ම පමණක් වන හෙයිනි.
ආගමික ඉවසීම ගැන කළ මේ ඉල්ලීම කෙසේ හෝ ඒ කවුන්සිලය මඟින් පසු ව ගත් තීරණවලින් බොහෝ සෙයින් අහෝසි විය. 1567 දෙසැම්බර් 4 දින ප්‍රකාශයට පත් කළ ආණ්ඩුකාර නියෝග මඟින් ඒවාට නීතියේ බලය ලැබිණි. වෙනත් කරුණු අතර මේ නියෝගය මඟින් කියවුණු කරුණු නම් පෘතුගීසි පාලනය යටතේ තිබූ මිථ්‍යාදෘෂ්ටික පුද පූජා ස්ථාන කඩා බිඳ දැමිය යුතු ය. මුස්ලිම් දේවස්ථානයක යාඥාවල දී මහමද්තුමා ගේ නම සඳහන් නොකළ යුතු ය. ක්‍රිස්තියානි නොවන පූජකවරු, ගුරුවරු හා ශුද්ධ පුද්ගලයන් නෙරපා දැමිය යුතු ය. කුරාණය වැනි ශුද්ධ වූ පුස්තක හසු වූ අවස්ථාවලදී පැහැරගෙන විනාශ කළ යුතු ය යන්නයි. අසල්වැසි පූජනීය ස්ථානවලට යෑම හින්දුන්ට හා බෞද්ධයනට තහනම් කරන ලදී.
ක්‍රිස්තියානි නොවන විවාහ උත්සව හා ආගමික පෙරහර ප්‍රසිද්ධියේ පැවැත්වීම තහනම් විය. ඉස්ලාම් ආගමේ සිට හින්දු හෝ බෞද්ධ ආගමට ද, හින්දුන් හෝ බෞද්ධයන් ඉස්ලාම් ආගමට ද හැරීම තහනම් කරන ලදී. ක්‍රිස්තියානියට පමණක් හැරවීමට අවසර තිබිණි. ආගම ගැන නොතකා ඒක භාර්යා/ ඒක පුරුෂ විවාහ ක්‍රමය සැම දෙනාට ම නියෝග කරන ලදී. බහු භාර්යා ක්‍රමය අනුගමනය කළ පුරුෂයන් තම පළමු විවාහ බිරිය හැර අන් අය අත් හළ යුතු විය. ක්‍රිස්තියානි නොවන ´මිථ්‍යාදෘෂ්ටික` පවුල්වල නාම ලේඛනයක් සකසා පනහේ පනහේ කණ්ඩායම්වලට ගොනු කර ඉරිදාවක් හැර ඉරිදාවක පල්ලිවල පවත්වන ක්‍රිස්තියානි ප්‍රචාරය ඇසීමටත්, කන්‍යාරාමයටත් යා යුතු විය. ක්‍රිස්තියානි නොවන අයට නිල වශයෙන් ම වෙනස්කම් කිරීමත්, ආගමට හැරුණු අයට රැකියා ආදිය දීමෙන් විශේෂ සැලකිලි දැක්වීමත් ප්‍රතිපත්තිය විය. පිළිවෙළින් පැවතුණු ආගමික කවුන්සිල මඟින් මේ රෙගුලාසි තද කළ අතර, ඉඳ හිට ලිහිල් කළ අවස්ථා ද තිබේ. මුල් අවදියේ පැමිණි සටන්කාමීන් ගෙන් බේරී තිබූ මුස්ලිම් පල්ලි වැඩි කල් යෑමට පෙර විනාශ කරන ලද බෞද්ධ හා හින්දු පූජ්‍යස්ථානවල දෛවයට ම අසු විය.
මේ මර්දනකාරී ක්‍රියා හා බලහත්කාරකම් නිසා කඩුවේ බලෙන් ක්‍රිස්තියානියට මිනිසුන් නොහැරී නොසිටියත් වෙනත් ලබ්ධියක පිහිටීම අපහසු කැරිණි. තම ආගමික පූජකවරුන්, ගුරුවරුන්, ශුද්ධ මිනිසුන්, ආගමික පොත් හා පූජනීය ස්ථාන (තම තමන් ගේ ආගම ප්‍රසිද්ධියේ ඇදහීම ගැන කථා නොකළත්) ඔවුන් ගෙන් පැහැර ගත් විට, පෘතුගීසි පාලනය යටතේ තිබූ 'මිථ්‍යාදෘෂ්ටික' හා 'බොරු මහමද් ආගම්' ක්‍රමයෙන් අඩපණ වී අතුරුදහන් වීම අපේක්ෂා කැරිණි.
1567 දෙසැම්බර් 4 වන දින සම්මත කළ ආණ්ඩුකාර නියෝගය අනුව, තම දරුවන්, වහලුන් හෝ යැපෙන්නන් ක්‍රිස්තියානියට හැරවීමට බල කරන බව ක්‍රිස්තියානි නොවන අය චෝදනා කළ විට, ඒ චෝදනාව විසඳන විනිසකරු අදාළ පළාතේ නායක දේවගැතිවරයාට දැන්විය යුතු ය. එවිට ඔහුට අභිමත පරිදි අධිකරණ නිලධාරියා සමග පූජකවරයකු යවා චෝදනා නැගූ තැනැත්තා ගෙන් ඔඔහු "ක්‍රිස්තියානියට ඒමට කැමති දැ"යි අසා "ඔව්" කිවහොත් යෑමට ඉඩ දිය යුතු ය. නොකැමැත්ත පළ කළ හොත් ඔහු යන අතක යෑමට පහ කළ යුතු ය. මේ කරුණු සලකා බලන විට පෙනී යන්නේ බලෙන් හැරවීම නීත්‍යනුකූල නොවුවත්, එය නොදන්නා දෙයක් නො වූ බව ය. බහුල ලෙස බල කිරීම් සිදු වූයේ සම්පූර්ණ පෘතුගීසි පාලනය යටතේ පැවැති ගෝවේ හා බකේම් යන ස්ථානවල ය.
පෘතුගීසි කිරීටයේ හින්දු නියෝජිතයකු වූ බකේම් හි සිටි අසු නයික් නමැත්තා පෘතුගාලයේධ්ධ්ධ් වන ජොඅඕ රජුට 1549 දෙසැම්බර් 18 වන දින ලිපියක් යවමින්, ක්‍රිස්තියානි ආගම වැලඳ ගැනීමට රජු තමාට කළ ඉල්ලීම කාරුණික ව ප්‍රතිකේෂ්ප කළේ ය. ආගමික ඉවසීම ගැන අනවශ්‍ය සහතිකයක් යවමින් ඔහු කියා සිටියේ නියම හා පවතින ආගමට හැරවීම සිදුවන්නේ දෙවියන් ගේ කරුණාව කෙරෙන් බව යි. ක්‍රිස්තිනියට හැරීම හෝ පෘතුගීසි පළාත්වලින් නෙරපීම යන ඩි. ජොආඕ ද ඇල්බුකර්ස් බිෂප්වරයා ගේ තරයේ ඉල්ලීම උඩ ඇති වූ විකල්පය නයික් හෙළා දුටුවේ ය. එමෙන් ම ප්‍රැන්සිස්කන් මිෂනාරිවරුන් ගේ පන්සල් කැඩීම හා ප්‍රතිමා පොළොවේ ගැසීම වැනි ක්‍රියා ඔහු හෙළා දුටුවේ ය. සාමකාමි පිළිවෙතකින් තර්ජන හා ප්‍රචණ්ඩත්වයට වඩා හොඳ ඵල ලැබෙන බව ඔහු පෙන්වා දුනි.
16 වන ශත වර්ෂයේ පෘතුගීසි ඉන්දියාවේ සේවය කළ සිමාඕ බොතෙල් හෝ නමැති අවංක හා දක්ෂ නිලධාරියකු 1552 දී පෘතුගීසි රජුට දන්වා යැවූ කරුණක් නම් ක්‍රිස්තියානියට පක්ෂපාතකම් දැක්වීමට යෑමෙන් ආදායම අඩු වී ප්‍රධාන වශයෙන් බකේම් වැනි පළාත් ජන ශූන්‍ය වන බව යි. ක්‍රිස්තියානියට හැරවීමට බලය පාවිච්චි කිරීමේ දී හින්දුන්හට මහත් පීඩා ඇතිවන හෙයින් හින්දු ප්‍රදේශ ජනයා ගෙන් හිස් වන බව ඔහු පෙන්වා දුනි. බලය පාවිච්චි කර ක්‍රිස්තියානියට හැරෙව්වේ කවුරුන් විසින් ද යන්න බෝතෙල් හෝ සඳහන් නොකළ ද ඊට පසු ලේඛකයෙක් සියලු විස්තර සටහන් කළේ ය. ඔහු පැවැසූ පරිදි ජෙසුයිට්වරුන් වඩා උනන්දු වූයේ නම්බුව පිළිබඳ ව මිස හැරවීමේ ප්‍රතිඵල පිළිබඳ ව නො වේ. ඔහු ගේ විස්තරය අනුව බලෙන් හින්දුන් ගේ හිස් බූ ගා එළදෙනුන් ගේ මස් බලෙන් ඔවුනට කැවූ හ. ඔවුන් ගේ වෙනත් මිථ්‍යා විශ්වාස හා රූපවලට කරන පුද පූජාවලට විරුද්ධ ව ක්‍රියා කිරීමට පොලඹවන ලදී. මෙහි ප්‍රතිඵල වශයෙන් හින්දුන් මේ ප්‍රදේශවලින් පලා ගොස් ඇති හෙයින් කෘෂිකර්මය ආදී ඔවුන් ගේ සේවාවන් ලබා ගැනීමට නො හැකි හෙයින් පෘතුගීසි ක්‍රිස්තියානිකාරයන් ගේ ජීවිතය අපහසු වී ඇති බවට ඔව්හු චෝදනා කළ හ.
හින්දුන්ට ආගමික වතාවත් කිරිම හා උත්සව පැවැත්වීම - දොර වසා තම ගෘහය තුළවත් පැවැත්වීමට - පෘතුගීසි මිෂනාරීන් අවසර නුදුන් හැටි පේද්‍රෝ ද අල්මේදා නමැත්තකු 1558 වර්ෂයේ අවසානයේ පෘතුගාලයේ ජෙසුයිට් වරුනට යැවූ ලිපියකින් විස්තර වේ.
ක්‍රිස්තියානියට හැරවීමේ දී තමා බලය පාවිච්චි නො කළ බවට ජෙසුයිට් මිෂනාරීන් සහතික වුවත්, ප්‍රැන්සිස්කෝ බැරටෝ හා ඩොම් කොස්ටන්ටිනෝ ද බ්‍රැගන්සා වැනි පූජක ගැති අන්තවාදීන් ගේ සහාය ලැබුණු අවස්ථාවල බලය පාවිච්චි කිරීම හා සමාන වූ ක්‍රම අනුගමනය කළ බව පෙනේ. බ්‍රැගන්සා ගේ පාලන සමයේ දී ගෝවෙන් පලා ගිය හින්දුන් ගේ සංඛ්‍යාව කොපමණ වී ද කිව හොත් ඔහු ගේ අනුප්‍රාප්තිකයනට ඒ ප්‍රතිපත්ති සම්පූර්ණයෙන් ආපසු හැරවීමට සිදු විය. 1561 දී නිකුත් කළ ආඥාවකින් ආගමික පීඩනය නිසා පෘතුගීසි ප්‍රදේශවලින් පලා ගිය හින්දුන්ට යළි පැමිණෙන ලෙසත්, රාජ සන්තක කළ දේපළ මාස හයක් ඇතුළත ආපසු දෙන බවත් දැන්විණි. 1567 දී ගෝවේ ආගමික කවුන්සිලය ක්‍රිස්තියානියට හැරවීමේ දී බලය පාවිච්චි කිරීම හෙළා දුටුව ද, ඊළඟ වර්ෂයේ පෘතුගාල රජු ගේ උපදෙස් ද එය ම වුව ද 18 වන ශතවර්ෂය දක්වා ම බලෙන් ආගමට හැරවීම සිදු කැරුණු බව පෙනේ. හින්දුන් හා මුස්ලිම්වරුන් සම්බන්ධයෙන් අනවශ්‍ය ලෙස මැදිහත් වීම ගැන "ඉන්ක්විසිෂන්" නමැති කතෝලික පරීක්ෂණ සභාවේ ගෝවේ ශාඛාව විවේචනය කරීමට සාපේක්ෂ ව යහපත් යැයි කිව හැකි ආණ්ඩුකාරවරයකු වූ ජොආඕ ද සැල්ඩැන්හා ද ගාමා පැකිලීමක් නො කළේ ය.
ආගමට හැරවීමට බලය පාවිච්චි කිරීමට ආගමික හා සිවිල් අධිකාරියෙන් අවසර ලැබුණේ එක් අංශයක් සම්බන්ධයෙන් පමණි. 1559 මාර්තු මස දී ලිස්බන් නගරයේ රාජාඥාවක් පැනැවිණි. ඉන් කියැවුණේ "මව, සීයා හෝ ආච්චී හෝ වෙනත් වැඩිමහල් ඥාතියකු යමක් හොඳින් අවබෝධ කර ගැනීමට හෝ තක්සේරු කිරීමට තරම් වයසක පසුවන..... ගෝවේ දූපතේ හා නගරයේ සිටින සියලු ම මිථ්‍යාදෘෂ්ටිකයන් ගේ ළමයින්..... වහා ම රැගෙන වුත්, බවුතීස්ම කිරිමට, ඉගැන්වීමට හා කැතිකිස්මය සඳහා ගෝවේ නගරයේ පිහිටි යේසු සමාගමට අයත් සාඕ පඕලෝ කොලිජියට බාර දිය යුතු ය" යන්න යි. මින් අනතුරු ව ලිස්බන් නගරයේ හා ගෝවේ සම්මත කර ගත් නීති මඟින් අනාථ දරුවන්, ඥාතීන් ගෙන්, මිතුරන් ගෙන් හෝ භාරකරුවන් ගෙන් ලබා ගැනීමට බලය පාවිච්චි කිරිම අනුමත වූ අතර, බොහෝ විට බලය පාවිච්චි කරන ලදී.
බලපෑම් කළ හැකි මේ නීති මෙතෙකින් නොනැවතිණි. 1559 ආඥාව අනුව අනාථ දරුවකු යනු මාපිය දෙදෙනා ම නැති, සීයලා ආච්චිලා නැති අයකු යැයි පැහැදිලි ව ම නිර්වචනය කර
තිබිණි. එහෙත් භාවිතයේ දී අනාථ දරුවකු යනු පියා නැති වූ අයකු වශයෙන් සැලැකිණි. මව හෝ සීයලා ආච්චිලා ජීවතුන් අතර සිටිය ද මෙය නොසලකා හැරිණි. මෙ සේ කිරීමට හේතු වශයෙන් පෙන්වූයේ පෘතුගීසි නීති සංග්‍රහය අනුව මෙ සේ කිරීමත්, ඒ කාරණය පෘතුගීසි යටත් ප්‍රදේශවලට හා අගනුවරට ද අදාළ වන බවත් ය.
හින්දු අනාථයන් ලබා ගැනීමේ කාර්යය "ක්‍රිස්තියානිවරුන් ගේ පියා" නමැති තනතුර දැරූ අයකුට පැවැරිණි. අවශ්‍ය වූ විට බලය පාවිච්චි කිරිමට තහනමක් නො වී ය. මේ තැනැත්තා නිරන්තරයෙන් ජෙසුයිට් වරයෙක් විය. මේ තනතුරට පත් කළ අය ගෝවේ පමණක් නො ව, නැගෙනහිරි රටවල පෘතුගීසි පාලනය බලවත් වූ බකේම් හා ශ්‍රී ලංකාව වැනි ස්ථානවල ද දක්නා ලැබිණි. ගෝවේ සිටි "ක්‍රිස්තියානිවරුන් ගේ පියා" තම බලපෑම් පාවිච්චි කොට පියා පමණක් නැති ළමයින් අනාථයන් ලෙස ප්‍රකාශ කළ නීතියක් 1646 දී සම්මත කරවා ගත්ත ද එය 1678 දී වෙනස් කොට 1559 දී නෛතික තත්ත්වය වෙත ම ආපසු ගමන් කැරිණි.
එ සේ වුව ද හින්දු අනාථයන් පැහැර ගැනීම නොනවත්වා කැරිණි. මේ අනාථ දරුවන් ගේ බාරකාරයන් සියලු උත්සාහ දැරුවේ "ක්‍රිස්තියානිවරුන් ගේ පියා ගෙන්" හා 'ඉන්ක්විසිෂන්' නමැති නඩු ඇසීමෙන් මේ අය වසන් කිරීමට ය. 1711 දී ඇලෙක්සැන්ඩර් ද සූසා පාද්‍රෙතුමා පෘතුගාල කිරීටයට පැමිණිල්ලක් කළේ ය. එනම් පෘතුගීසි ප්‍රදේශවල සිටින අනාථ දරුවන් හින්දු වැඩිහිටියන් හින්දු හා මුස්ලිම් ප්‍රදේශවලට ගෙන යනවා පමණක් නො ව ජෙසුයිට්වරුන් භාරයට ගත් අනාථයන් මව හෝ සීයා ආච්චී ඇති බව පෙන්වා (ඔවුන් ජීවත් නොවූවත්) ඒ දරුවන් ලබා ගන්නා බව යි. මේ උද්‍යෝගිමත් පාද්‍රෙ පෙන්වා දුන් තවත් කරුණක් නම් හින්දු හා මුස්ලිම්වරුන්ට හානි වුව ද ක්‍රිස්තියානියට හැරුණු අයට පක්ෂපාතකම් දැක්වීමේ ප්‍රතිපත්තියට සිවිල් අධිකාරියෙන් කිසි අනුබලයක් නොලැබෙන බව යි.
මුස්ලිම්වරුනට හා බෞද්ධයනට වඩා හින්දුන් වෙත දැඩි ප්‍රතිපත්තියක් අනුගමනය කිරීමට අනතුරු ව, පෘතුගීසින් විසින් පිළිකුලට භාජනය කරන ලද තවත් මිෂනාරි ප්‍රතිපත්තියක් නම් බෞද්ධ සිද්ධස්ථාන ද, මුස්ලිම් පල්ලි ද, හින්දු දේවස්ථාන ද ක්‍රමවත් ලෙස විනාශ කිරීම යි. මේ විනාශයෙන් බේරුණු ආගමික ස්ථාන තුනක් ඇත. එනම් ඕමස් හි පිහිටි මුස්ලිම් පල්ලිය, මකාඕ පිහිටි බෞද්ධ හා ටාඔයිස්ට් පන්සල් හා ඩ්‍යු නමැති ස්ථානයේ තිබූ හින්දු දේවස්ථාන ද වේ. මින් ආගමික නිදහසක් තිබිණැ යි සැලකිය හැක්කේ ඩ්‍යු නමැති ස්ථානයේ ය. මෙහි පෘතුගීසි පාලනය බලවත් වුවත් විස්මිත ආගමික නිදහසක් ක්‍රියාත්මක විය. මෙය පෘතුගීසි ආඥාව පැවති ස්ථානවලින් ආගමික සහනය පිළිබිඹු වුණු එක් විරල අවස්ථාවක් ලෙස දැක්වේ. එහෙත් පවතින ආගමික ස්ථාන පිළිසකර කිරීම හෝ විශාල කිරීම, නව ස්ථාන තැනවීම තහනම් වූ බව ද කියැවේ. දැඩි උනන්දුවකින් කටයුතු කළ ජෙසුයිට්වරු මේ සහනය නොරිස්සූ හ. එය අහෝසි කිරීමට වෙහෙස දැරූ හ.
ඩ්‍යු ප්‍රදේශයේ අවසර ලැබූ ආගමික නිදහස පුදුමයට කාරණයක් වන්නේ, පෘතුගීසි පළාත්වල විසූ, ක්‍රිස්තියානිය වැලඳ නොගත් හින්දුන් ඒ පළාත්වලින් නෙරපා හැරිය යුතු යැයි "ඉන්ක්විසිෂන්" නමැති ආගමික නඩු විභාගයේ ශුද්ධ වූ කාර්යාලය කිහිප විටක් ම යෝජනා කළ හෙයිනි. 1699 දී පෘතුගීසි කිරීටය මේ අදහසට තම විරෝධය පෑවේ ය. එහෙත් අවුරුදු හතළිහකට පසු ව මරාති යුදයේ දී ගෝවේ හින්දුන් නෙරපනු නො ලැබුව ද ඔවුනට අධික බද්දක් පැනවූ හෙයින්, ඔවුනට ඉතිරි වූයේ හැඬීමට දෑසත් ඊට වැඩි සොච්චමකුත් පමණි.
නැගෙනහිර දේශයන්හි ආගමට හැරවීමේ පෘතුගීසි ප්‍රතිපත්තිය බලය පාවිච්චි කර ක්‍රියාත්මක කළ බවට තව බොහෝ අවස්ථා ගෙනහැර දැක්විය හැකි ය. එහෙත් අවසන් කිරීමට පෙර තවත් එක අවස්ථාවක් සඳහන් කිරීම සුදුසු ය. ජෙසුයිට් ආසියානු මීසම ප්‍රතිසංවිධාන කළ ඇලෙක්සැන්ඩ්‍රෝ වැලිනානෝ පාද්‍රෙ තුමා පවසන පරිදි 16 වන සියවසේ කේෂ්වියර් සාන්තුවරයා අවබෝධ කර ගත් කරුණක් නම් දෙවියන් ගේ කාරණාවල දී මේ ජනයා අදක්ෂ නොදියුණු කොටසක් බව යි. හේතු සාධක පෙන්වීමට වඩා බලය පාවිච්චි කිරීම ඵල සහිත බව යි. මේ හේතූන් නිසා "කල්ලන්" අතර ක්‍රිස්තියානි ජන කොටසක් ඇති කිරීම අපහසු බව ඔහු සැලකී ය. කේෂ්වියර් පියතුමා උදව් උපකාර පොරොන්දු වූවා මෙන් ම තර්ජන හා බියවැද්දීම ද උපයෝගි කොට ගත්තේ ය. මේ නිසා ඔහු ගෙන් පසු ඔහු ගේ අනුගාමිකයන් ද මේ ක්‍රම අනුගමනය කළ බව සිතිය හැකි ය.
මේ විස්තරය අනුව තම මිෂනාරි කටයුතුවල දී කුමන අවස්ථාවක දී වත් බලය හෝ ප්‍රචණ්ඩත්වය පාවිච්චි නොකළේ යැයි යන එස්. ජී. පෙරේරා පියතුමා ගේ ප්‍රකාශය ප්‍රමාණවත් ලෙසින් සංශෝධනය කළ යුතු වේ. පියකු නැති දරුවකු තම මව ගේ හෝ සීයා/ආච්චි ගේ උණුසුමෙන් පැහැරගෙන විරෝධතා මැද ඒ දරුවා කිතුනුවකු ලෙස ඇති දැඩි කිරීම බලය හා ප්‍රචණ්ඩත්වය පාවිච්චි කිරීමකි. එමෙන් ම හින්දුන්ට, මුස්ලිම්වරුන්ට හා බෞද්ධයනට (රෙපරමාදුවන් හා යුදෙව්වන් අත් හැර) තම ආගමික ස්ථාන, ආධ්‍යාත්මික ගුරුවරුන් හා නායකයන් නැති කිරීමත් විවෘත ව හෝ රහසිගත ව ආගම ඇදහීමේ නිදහස අහෝසි කිරීමත් යන්නෙන් හෙළිවන්නේ බලෙන් ක්‍රිස්තියානි පිරිසක් ඇති කළ බව ය.
එස්. ජී. පෙරේරා පියතුමා ගේ මතය බිඳීමේ දී ආගමික පීඩා පෘතුගීසින් විසින් පමණක් ඇති කළා යැයි නො කියමි. මේ ගැටුම්වලට මුල පාලකයා ද පාලිතයා ද එක ම ආගමකට අයත් විය යුතු යැයි එකල යුරෝපයේ පැවති න්‍යාය යි. මේ අදහස රෙපරමාදු ක්‍රිස්තියානියේ ද දක්නට ලැබිණි. එ සේ ම පෘතුගීසීන් තම නැගෙනහිරි යටත් විජිතවල පැනවූ ආගමික නීති හා ප්‍රතිපත්ති හා සමාන ඒවා එංගලන්තයේ රෙපරමාදු පාලනය ද එරටේ කතෝලික ජන කොටසට පැනවී ය. මේ නීති ක්‍රියාත්මක වීම කාලය හා ස්ථානය අනුව වෙනස් විය. පෞද්ගලිකත්වය ද මේ ප්‍රතිපත්ති තද වීම හා ලිහිල් වීම කෙරෙහි බල පෑවේ ය.
සටන්කාමී රෝමානු කතෝලික ක්‍රිස්තියානිය මේ දේශයන් හි ක්‍රියාත්මක කිරීමේ දී පෘතුගීසි බයිබලයේ නියෝගයක් අනුගමනය කළ බව පෙනේ. එය නම් "ඇතුළට ඒමට ඔවුනට බලකරන්න" (ලුක්<FRWD>XIV</FRWD>, 23)
ලන්ඩන් විශ්වවිද්‍යාලයේ, කිංග්ස් කොලිජියේ පෘතුගීසි භාෂාව පිළිබඳ මහාචාර්ය සී. ආර්. බොක්සර් ලංකා ඉතිහාසය සඟරාවට (1960 - 61 ජූලි) සැපයූ ලිපියක පරිවර්තනයකි.
චිත්‍රා විජේසේකර
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
ව්‍යුහවාදය යනු කුමක් ද?
පසුගිය දශක කිහිපය පුරා ලංකාවේ ශාස්ත්‍රාලයීය බුද්ධිමතුන් හා, ඉන් පරිබාහිර උගතුන් බොහෝ දෙනකු ව්‍යුහවාදය නමැති ඥාන ශාඛාව පිළිබඳ උනන්දු වූ අතර, ඒ පිළිබඳ විවිධ ලිපි ලේඛන ලියා පළ කිරීම හා ඒ පිළිබඳ සම්මන්ත්‍රණ ආදිය පැවැත්වීම වැනි ක්‍රියාකාරකම්වල නියැලෙනු පෙනිණි. එහෙත් ලෝක දැක්මක් ලෙස ව්‍යුහවාදය යනු කුමක් ද යන්න පිළිබඳ නව පරපුරට අවබෝධයක් ලබාදීමේ අරමුණක් ඒ සාකච්ඡාවල නො වූ බව ද කිය යුතු ය. එහෙයින් ශාස්ත්‍රාල විද්‍යාර්ථිනට, විශේෂයෙන් ශිෂ්‍ය ශිෂ්‍යාවනට වැටහෙන පමණින් ඉතා සරල ව ව්‍යුහවාදය පිළිබඳ හැඳින්වීමක් කිරීම මේ ලිපියේ අරමුණ යි.
ව්‍යුහවාදය යනු දර්ශනවාදයක් නැතහොත් ලෝක දැක්මක් වේ. ව්‍යුහවාදීන් වැඩි අවධානය යොමු කරනුයේ ඒකක <FRWD>(Unit)</FRWD> සහ නියාම <FRWD>(Rules)</FRWD> අතර අන්තර් සම්බන්ධය පිළිබඳ ව යි. ඒකක යනු මතුපිටින් පෙනෙන්නට ඇති ප්‍රපංච වන අතර, නියාම යනු ඒ ඒකක ඒකාරාශී වීම සඳහා භාවිත වී ඇති ක්‍රමය යි.
මේ ඒකක හා නියාම අතර සබඳතාව පැහැදිලි කිරීම සඳහා උදාහරණයට ගත හැකි හොඳ ම උපකරණය බිල්ඩින් බොක්ස් කට්ටලය යි. කුඩා දරුවනට සෙල්ලම් කිරීම සඳහා මාපියන් විසින් ගෙන දෙන බිල්ඩින් බොක්ස් කට්ටලයක විවිධ වර්ණවල කුඩා පෙට්ටි හා තවත් උපාංග රාශියක් පවතියි. හැම කුඩා පෙට්ටියක ම සිදුරක් ඇති අතර, ඒ සිදුරට අනෙක් පෙට්ටිය සවි කළ හැකි ය. මේ බිල්ඩින් බොක්ස් කට්ටලයේ ඒකක නම් පාට පාට පෙට්ටි ය. එහි ඇති නියාමය නම් පෙට්ටියේ ඇති සිදුර තුළට වෙනත් පෙට්ටියක් ඇතුළු කිරීමට ඇති හැකියාව යි. බිල්ඩින් බොක්ස් භාවිත කොට නිපදවනුයේ කුමක් ද යන්න ව්‍යුහවාදීහු එතරම් සැලකිල්ලට නො ගනිති. එය කාර් එකක් ගෙයක් හෝ වෙනත් කවර හෝ දෙයක් විය හැකි ය. එහෙත් බිල්ඩින් බොක්ස් කට්ටලයේ ඇති පෙට්ටි (ඒකක) සම්බන්ධ කළ හැකි හැම ආකාරයකට ම පොදු වූ, ඒ ආකාර පාලනය කරන ව්‍යුහය කුමක් ද යන්න ව්‍යුහවාදීන් ගේ අවධානයට ලක් වේ. බිල්ඩින් බොක්ස් කට්ටලයක නම් ඒ ප්‍රධාන ව්‍යුහය වනුයේ පෙට්ටිවල ඇති සිදුරු තුළට අනෙක් පෙට්ටි ඇතුළු කිරීමට ඇති හැකියාව යි.
මේ අනුව ව්‍යුහවාදී විශ්ලේෂණයෙන් කරනුයේ විශේෂිත තත්ත්වයන් පිළිබඳ නො තකා එනම් බිල්ඩින් බොක්ස්වලින් තනනුයේ ගෙයක් ද රථයක් ද ආදිය සැලකිල්ලට නොගෙන ඒකක පද්ධතිය (පෙට්ටි) හා මෙකී ඒකක ක්‍රියා කරන නියාම පද්ධතිය විමර්ශනය කිරීම යි.
සමාරම්භක ව්‍යුහවාදියකු වූ ෆර්ඩිනන් ඩී. සෝපියර්ට අනුව, භාෂාවේ ඒකක වනුයේ වචන යි. භාෂාවේ නියාම වනුයේ වචන පෙළගැස්වීමට භාවිත කරන ව්‍යාකරණ යි. විවිධ භාෂාවල ව්‍යාකරණ විධි සහ වචන එකිනෙකින් වෙනස් වේ. එහෙත් සියලු ම භාෂාවල ව්‍යුහය එක සමාන වේ. එනම් අර්ථ සාධනය සඳහා වචන ව්‍යාකරණ පද්ධතියකට ඇතුළත් කිරීම නමැති ව්‍යුහය යි.
භාෂාවේ ව්‍යුහය පිළිබඳ ඉහත අදහස වඩා සරල ව තේරුම් ගැනීමට කුඩා ළමයින් යෙදෙන "මෑඩ් ලිප්ස්" නමැති ක්‍රීඩාව උදාහරණයට ගත හැකි ය. පන්ති කාමරයක සිටින සිසුන් රාශියක ගෙන් නාම පද, ක්‍රියා පද, නාම විශේෂණ පද, සර්ව නාම පද, විස්මයාර්ථ පද, ක්‍රියා විශේෂණ පද ආදී වචන ඉල්ලා ගෙන ඒ වචන සිංහල භාෂාවේ ව්‍යාකරණයට අනුව පෙළගස්වා කතාවක් තැනුවහොත්, එහි ආඛ්‍යානයක ලක්ෂණ පැහැදිලි ව දැක්ක හැකි ය. මන් ද යත් එහි කතාවක තිබිය යුතු සියලු ම කොටස් ඇතුළත් බැවිනි. (මෙලෙස තනාගන්නා කතාව විකාර කතාවක් වනු ඇත.) මේ කතාව තුළ නාම පද යා යුතු තැනට නාම පදත්, ක්‍රියාා පද යා යුතු තැනට ක්‍රියා පදත් අනෙක් ව්‍යාකරණාංග යා යුතු තැන්වලට ඒවාත් මනා ව යෙදී ඇත. යම් නාම පදයක් ඉවත් කොට එතැනට වෙනත් නාම පදයක් එකතු කළ හැකිමුත් ඒ හිඩැසට ක්‍රියා පදයක් යෙදිය නො හැකි ය. එ සේ කළ විට එහි නියාම බිඳ වැටෙයි. "ඊයේ මගේ නහය ටවුමට ගියා" වැනි වාක්‍යයක් සබුද්ධික අදහසක් ජනනය නො කළ ද එය වාක්‍යයක් ලෙස පැහැදිලි ව හඳුනා ගත හැකි ය. මන්ද යත් එහි සියලු ව්‍යාකරණාංග නිසි පරිදි තැන්පත් වී ඇති හෙයිනි.
මෙය සාහිත්‍යයේ භාවිත වන ආකාරය වෙනත් උදාහරණයකින් සලකා බලතොත් මෙ සේ ය. එක් ගුරුවරයෙක් සිය සිසුනට ඒකායත <FRWD>(Stereo Type) </FRWD>චරිත තුනක් දී ඒ චරිතවලින් කතාවක් ගොතන ලෙස දැනුම් දුන්නේ ය. චරිත නම් කුමාරිකාවක්, කුඩම්මා කෙනෙක් හා කුමාරයෙකි. සිසුන් ගෙන් බොහෝ දෙනකු ගොතා තිබූයේ සින්ඩරෙල්ලා කතාව යි. ඇතැම් සිසුන් ඒ සඳහා වෙනත් නම් ද යොදා තිබිණි. ව්‍යුහවාදීන්ට අනුව "සින්ඩරෙල්ලා" කතාව, හිමකුමාරි සහ තවත් ඩිස්නිලන්ත කතා මෙන් ම බොහෝ සුරංගනා කතාවලට ව්‍යුහ අතින් සමාන ය. (ලෙවී ස්ට්‍රව්ස් ගේ<FRWD>The structural study of myth </FRWD>ලිපිය කියවන්න)
මේ සියලු ම කතාවල කුඩම්මා ගෙන් පිඩා විඳින කුමරිය කුමාරයකු විසින් බේරා ගෙන විවාහ කරගනු ලබයි. මෙහි ඒකක වනුයේ චරිත යි. නියාම නම් කුඩම්මා නපුරු වීම, කුමාරිකාවන් ඊට බිලි වීම, කුමර කුමරියන්ට විවාහ වීමට ඇති හැකියාව ආදිය යි. මේ කතාවට කවර තොරතුරු හෝ කවර අංග එකතු කළ ද මූලික ව්‍යුහය එක සමාන වේ. සාහිත්‍ය පිළිබඳ ව්‍යුහවාදයේ මැදිහත්වීම පිළිබඳ උදාහරණයක් ලෙස ද ඉහත සඳහන් කතාව පිළිබඳ විග්‍රහය සැලකිය හැකි ය.
ව්‍යුහවාදීන් විශ්වාස කරනුයේ යම් විශේෂිත ව්‍යුහයක ඒකක සහ නියාම සංවිධානය වීම අර්ථ පද්ධතියක් ලෙස සකස් කරනුයේ මිනිස් මනසින් බව යි. එ සේ නොමැති ව අර්ථ නිෂ්පාදනය කිරීම බුද්ධි විෂයක සංජානනයේ හෝ ප්‍රතිභාවේ ඵලයක් නො වේ. ඒ අනුව මනස යනු ව්‍යුහගත කිරීමේ යන්ත්‍රණයකි. එනම් මනසින් ඒකක විනිවිද බලා ඒවා නියාමවලට අනුව ගොනු කිරීම යි. මෙය ඉතා වැදගත් කරුණක් වේ. මන් ද යත් ව්‍යුහවාදයට අනුව එයින් අදහස් වනුයේ අප ලෝකය විමර්ශනය කරන පිළිවෙළ සැබෑ ලෝකය සමඟ සම්බන්ධයක් නො පවත්වන අතර එය අප ගේ මනසේ නිෂ්පාදනයක් වන බව යි. එනම් අප ලෝකය විමර්ශනය කරන පිළිවෙළ හා ලෝකය අතර සම්බන්ධයක් නැත. (සඥාකාරකය හා සඥාකෘතය අතර අනිවාර්ය සබඳතාවක් නැත යනුවෙන් සෝපියර් දක්වයි. එනම් ගස නමැති වචනය හා ගස නමැති වස්තුව අතර කවර හෝ නියත සම්බන්ධයක් නැත.) කෙසේ වෙතත් මිනිස් විමර්ශනයෙන් පරිබාහිර ව යථාර්ථයක් නැත යන්න ද මෙයින් ගම්‍ය නො වේ.
මේ නිසා ව්‍යුහවාදය මානව විද්‍යාවක් ලෙස පිළිගැනේ. සියලු මිනිස් ක්‍රියාකාරකම්, සිතුවිලි, විශ්වාස, හැඟීම් ආදියෙහි ව්‍යුහ නිරාවරණය කරගැනීම සඳහා එය භාවිතයට ගැනෙයි. ගණිතය, ජීව විද්‍යාව, වාග් විද්‍යාව, ආගම, මනෝ විද්‍යාව, සාහිත්‍ය ආදි සියලු ම විෂයයන්හි ව්‍යුහ අධ්‍යයනය සඳහා ව්‍යුහවාදය භාවිතයට ගැනෙයි. ව්‍යුහවාදීහු ව්‍යුහය විශ්වීය බව පිළිගන්නා අතර, එය විෂ්ලේෂණයේ කේන්ද්‍රය ලෙස ද සලකති.
ව්‍යුහවාදීන්ට අනුව හැම සංස්කෘතියක් ම, හැම මිනිස් මනසක් ම ඉතිහාසයේ හැම නිමේෂයක දී ම සංස්කෘතික ප්‍රපංච සංවිධාන කිරීම හා තේරුම් ගැනීම සඳහා කවර පමණකට හෝ මේ ව්‍යුහගත කිරීමේ මූලධර්ම පිළිපැද ඇත. එනම් භාවිතයට ගෙන ඇත.
උදාහරණයක් ලෙස හැම මිනිස් කොටසකට ම භාෂාවක් තිබේ. ඒ භාෂාවට පදනම් වූ මූලික ව්‍යුහයක් ඇත. එනම් වචන, ශබ්ද, ව්‍යාකරණයට අනුව සම්බන්ධ වීම මඟින් අර්ථ නිෂ්පාදනය කිරීම (සිංහල භාෂාවේ මූලික ශබ්දිම සියල්ල භාෂාවේ ඒකක වන අතර "උක්තය, කර්මය, ක්‍රියාව" යනු නියාමය වේ.)
හැම මිනිස් සංස්කෘතියක ම කවරාකාරයක හෝ සමාජ සංවිධාන ඇත. රාජ්‍යය උදාහරණයක් වේ. එමෙන් ම කාට කාව විවාහ කර ගත හැකි ද යන්න සඳහා පිළිවෙළක් ඇත. එය ඥාතීත්වයේ ව්‍යුහය වේ. සිංහල ඥාති ක්‍රමයේ ව්‍යුහය අනුව සහෝදරවරුන් ගේ දරුවනට විවාහ විය නො හැකි ය. ඒ සඳහා නෑනා මස්සිනා සම්බන්ධය තිබිය යුතු ය. එමෙන් ම භාණ්ඩ හුවමාරු කරගැනීමේ විවිධ ක්‍රම පවතියි. එය අධ්‍යයනයෙන් ආර්ථික ක්‍රමයේ ව්‍යුහ හඳුනාගත හැකි ය. (මුදල් හා ද්‍රව්‍ය අතර සබඳතා නිර්මාණය වන ව්‍යුහය) මේ සියලු ම සංවිධාන පාලනය වනුයේ ව්‍යුහ මඟිනි. එහෙයින් ව්‍යුහවාදී විශ්ලේෂණයට අනුව ව්‍යුහය විශ්වීය ප්‍රපංචයක් වේ.
වඩා විධිමත් නිර්වචනයක් සඳහා ව්‍යුහයක් යනු පහත සඳහන් ලක්ෂණ සහිත සංකල්ප පද්ධතියක් ලෙස දැක්විය හැකි ය.
1. එක්කැටි වූ බව <FRWD>(Wholeness)</FRWD>
මෙයින් අදහස් කරනුයේ සමස්ත පද්ධතිය ම එකක් ලෙස ක්‍රියා කරන බව යි. එනම් ස්වාධීන කොටස්වල එකතුවක් ලෙස එය ක්‍රියා නො කරන බව යි. බිල්ඩින් බොක්ස් කට්ටලයක් උදාහරණයට ගතහොත් එහි එක පෙට්ටියකින් කළ හැකි ක්‍රීඩාවක් නැත. ක්‍රීඩා කිරීමට නම් බිල්ඩින් බොක්ස් කට්ටලයේ බොහෝ කොටස් භාවිත කිරීමට සිදු වේ. එනම් බොහෝ පෙට්ටි හා අනෙක් කොටස් මෙන් ම ඊට අදාළ නියාම නිසි පරිදි අවශ්‍ය වේ.
2. පරිවර්තන ශක්තිය <FRWD>(Transformation)</FRWD>
මෙයින් අදහස් කරනුයේ පද්ධතියක ඇති ගතිකත්වය යි. එනම් වෙනස් කිරීමට ඇති හැකියාව යි. පද්ධතිය තුළට නව ඒකක එකතු කළ හැකි ය. නව ඒකක ඇතුළත් කළ ද ඒවා ක්‍රියා කරනුයේ පද්ධතියේ පවත්නා නියාමයන්ට අනුව ය. බිල්ඩින් බොක්ස් කට්ටලයක නිල් පාට පෙට්ටියක් වෙනුවට රතු පාට හෝ කහ පාට පෙට්ටියක් ඇතුළු කළ හැකි ය. එහෙත් පෙට්ටියේ සිදුර තුළට වෙනත් පෙට්ටියක් ඇතුළු කිරීමට ඇති හැකියාව නමැති නියාමය ක්‍රියාත්මක වේ. මේ ආකාරයට වචනයක් උදාහරණයට ගතහොත් <FRWD>Office</FRWD> නමැති ඉංග්‍රීසි නාම පදය වාක්‍යයක ව්‍යුහයේ ක්‍රියා පදයක් ලෙස යෙදිය හැකි ය. එය විවිධ ක්‍රියා පදයක් ලෙස ක්‍රියා කරයි. ඒ <FRWD>new way to office </FRWD>යන්නෙහි <FRWD>"To office"</FRWD> යනු ක්‍රියා පදය යි. ව්‍යුහය වෙනස් වී නැති හෙයින් වචනයේ අර්ථය තේරුම් ගත හැකි ය. එය ක්‍රියා පදයක් ලෙස කටයුතු කරන බව අපට වැටහේ.
3. ස්ව නීති <FRWD>(Self-Regulation)</FRWD>
මෙය පරිවර්තන ශක්තිය නමින් පූර්වයෙන් දැක්වූ අදහසට සම්බන්ධ වේ. යම් පද්ධතියකට විවිධ කොටස් එකතු කළ හැකි අතර, එහි මූලික ව්‍යුහය වෙනස් කළ නො හැකි ය. එමෙන් ම ඒ පද්ධතියෙන් පරිබාහිර කිසිවක් මෙහෙයවීමේ හැකියාව ද අදාළ පද්ධතියට නැත. බිල්ඩින් බොක්ස් උදාහරණය ගතහොත්, ඊට නව පෙට්ටි හා උපාංග එකතු කළ හැකිමුත්, ඒ එකතු කිරීමේ දී ද සිදුරු තුළට පෙට්ටි ඇතුළුවීම නමැති නියාමය වෙනස් කළ නො හැකි ය.
මේ විස්තරය සංකේෂ්ප වුව ආධුනික විද්‍යාර්ථියකුට ඉන් යම් ප්‍රයෝජනයක් ලැබිය හැකි ය. ව්‍යුහවාදී සිද්ධාන්ත පශ්චාත් ව්‍යුහවාදීන් විසින් විවේචනයට ලක් කරන ලදී. ඒ විවේචන ෂාක් ඩෙරිඩා ගේර්‍ණට <FRWD>Grammatology </FRWD>කෘතිය හැදෑරීමෙන් දත හැකි ය.
කියවීම් :-
1. <FRWD>Lois Tyson, Critical Theory: A User Friendly Guide, New York & London, Garland Publishing Inc, 1999,pp. 197-200.</FRWD>
සමන් එම්. කාරියකරවන
කථිකාචාර්ය
සිංහල අංශය
රුහුණ විශ්වවිද්‍යාලය
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
මැතිවරණය සහ ඡන්දය
මැතිවරණය හෙට පැවැත්වේ. බළලා සහ ගිරවා අතර තරගයකි. වීරබාහු කෝනාර් ගිරවා ලකුණෙන් තරග කරන අපේක්ෂකයා යි. මරියාඋම් පෙරුම්පිල්ලෙයි බළලා ගේ ලකුණින් තරග වදියි. ඔව්හු උග්‍ර සටනකට පිවිස සිටිති. නගරවාසීහු දෙපක්ෂයට බෙදී සිටිති.
නිතර කෝවිල්වලට යන අය ගෙන් සහ කෝකියන් ලෙස රැකියාව කරන්නවුන් ගෙන් පිරුණු බ්‍රාහ්මින් ප්‍රදේශයේ පිල්ලෙයාර් කොවිල් වීදිය ගිරවා ලකුණ දරණ පක්ෂයේ බලකොටුවක් බව සෑම කෙනෙක් ම පවසති. තමන් ගේ බලකොටුව ලෙස සැලකෙන ප්‍රදේශයට වීරබාහු කෝනාර් ණයට කිරි සපයයි.
මීනක්ෂී අම්මාල් එළදෙනෙක ගේ හිමිකාරියකි. කිරිදොවන සෑම අවස්ථාවක ම ඕ ඉන් හතරෙන් පංගුවක් නිවසේ පාවිච්චියට තබා ගන්නී ය; සාධාරණ ලෙස ජලය මිශ්‍ර කිරීමෙන් පසු ඉතිරි කොටස් විකුණා දමන්නී ය. ඇත්තෙන් ම අත්පිට මුදලට යි. කිසිවකුට ණයට අවශ්‍ය නම් සෑම විට ම ඒ අයට ණයට දෙන වීරබාහු කෝනාර් සිටිනවා නොවේ ද?
මීනක්ෂි අම්මාල් දුප්පත්කමින් පෙළෙන කාන්තාවකි. ඇය ජීවත්වන නිවස ඇය සතු ය. ඊට අමතර ව නගරයේ කෙළවර වගුරු බිම් කඩක් ද ඇය සතු ව ඇත. වසර කිහිපයකට පෙර මියගිය ඇගේ සැමියා වූ කාර්යාල කාර්ය සහායකයා මේ දේපල ඇගේ නමට පවරා ඇත. රාමලිංගම් ඔවුන් ගේ දරුවා යි. අහිංසක පුද්ගලයකු වූ ඔහුට අනුකම්පා කොට ඔහු ගේ පියා ගේ රැකියාව ම ලබාදීමට රජය කාරුණිකවීම වාසනාවකි. ඔහුට විවාහයක් කරදීමට ද මීනක්ෂි අම්මාල් සමත්වූවා ය. දුර්වල මහලු වියේ දී ඇයට ලේලියක අවශ්‍ය නොවන්නේ ද?
රුක්මණී කෙසඟ තරුණියක වුව ද තම යුතුකම් පැහැර හරින්නියක් නොවූවා ය. උදෑසනින් ම නිවස ඉදිරිපිට ගොම දියර ඉස ඉන් අනතුරු ව දෛනික ආහාර පිසින්නී ය. සියලු වැඩ කටයුතු ඉතා පරිස්සමෙන් ඉටුකරන ඕ, දවස අවසානයේ එළදෙන සඳහා පිදුරු ගොඩෙන් පිදුරු මිටියක් දැමීමෙන් පසු නින්දට යන්නී ය. ඉවුම් පිහුම් කිරිමේ දී ඇය අත ගැසූ සැණින් අමුතු සුවඳක් වහනය වෙයි. වියළි ආහාර ද්‍රව්‍ය සහ කොළ පැහැති එළවළු එක්කොට ඇය ආහාර පිළියෙළ කළ විට දිවට අමුතු රසයක් දැනේ. (කෙසේ වෙතත් ඇගේ නැන්දම්මා හැමවිට ම ඇගේ කිසියම් වරදක් හෝ අඩුපාඩුවක් දකින්නී ය.)
එළදෙන ගෙන් ඉතා හොඳින් කිරි දොවාගන්නේ කෙසේ දැයි රුක්මණි මැනවින් දන්නී ය. කිරිදෙවීමේ දී තමන් ගේ පපුවට එළදෙන ගෙන් පහර වැදිය හැකි බව අසල්වැසි ගැහැනියක් කීවා ය. බොහෝ මිනිස්සු මේ පිළිබඳ ව නොයෙක් දේ කියති. එහෙත් ඒවා කනකට නොගත යුතු ය. ඒවාට පිළිතුරු දීමට නො යා යුතු ය. ඇයි? ඉතා ම හොඳ ම දෙය කිසිවක් ගැන කිසිවකුට කිසිවක් නොකියා සිටීම යි. ඕනෑ ම කෙනෙක් තමන් ගේ වැඩක් බලාගත්තාවේ! හැසිරිය යුත්තේ ඒ අයුරිනු යි. ලේලිය පැමිණි දිනයේ ම නැන්දම්මා ගෙන් ලැබුණ උපදේශය එය විය. අනෙක් කාරණය විවාහවීමටත් පෙර ම තරුණිය ගේ පපුවේ සියුම් වේදනාවක් තිබිණි. ඇගේ ශරීරය කෘශ ය. ඇය වෛද්‍යවරයකු ගේ පරීක්ෂාවට ලක්වූයේ නම් ඇයට රෝගයක් ඇතැ යි කියනු ඇත. එහෙත් ඇයි! ඇය වෛද්‍යවරයකු ලවා පරීක්ෂා කරවාගන්නේ? මම බෙහෙත් කරන්නම්, මම සනීප කරන්නම්, යනුවෙන් කියමින් ඉදිරිපත් වන්නෝ මුදලට ඕනෑ ම දෙයක් කරති. ඔවුන් ගේ එක ම අරමුණ මුදල් ය. මිනක්ෂි අම්මාල් නොදන්නා දෙයක් තිබේ ද? ඇගේ වයස - බලන්න - ඇගේ අත්දැකීම් - දරුවකු ඉපදුනහම සියල්ල හරියාවි - නැන්දම්මා ප්‍රකාශ කළා ය. "කෙනෙකු මරණ මංචකයේ සිටින අවස්ථාවක දී මෙන් දැන් කලබලයෙන් වෛද්‍යවරයකු සොයා දිව යා යුතු නැහැ." ඇගේ අදහස විය.
මීනක්ෂි අම්මාල් තමන් ගේ අතපය අකුලාගෙන කිසිවක් නොකර ලේලියට අණදෙමින් සිටින තැනැත්තියක් නොවූවා ය. ඇය වෙහෙස වී වැඩ කළා ය. කිරිවලට ජලය එකතු කිරීම, ඒවා මැන බලා විකිණීම, මුදල් එකතු කිරීම, (රාමලිංගම් ගේ වැටුප ඇතුළු ව) මුදල් ගණන් කොට ඒවා තැන්පත් කොට අගුළු දැමීම, වියදම් කිරීමට අවශ්‍ය වූ විට ඒ පිළිබඳ ව සලකා බැලීම, සහ තැපැල් කන්තෝරු ඉතිරි කිරීමේ පාස්පොතේ තැන්පත් කිරීම - මේ සියල්ල ඇගේ සම්පූර්ණ වගකීම් වේ. එපමණක් ද? ඇය ඇගේ විවේක කාලය ගත කළේ සටහන් පොතක සටහනක් තබමිනි.
ශ්‍රී රාමා ජයම් ශ්‍රී රාමා ජයම් ශ්‍රී රාමා ජයම්
ශ්‍රී රාමා ජයම් ශ්‍රී රාමා ජයම් ශ්‍රී රාමා ජයම්
රාමා ගේ ජයග්‍රහණය පතමින් ඇය ලක්ෂ වාරයක් ලිවුවා ය. බ්‍රාහ්මණ වංශික කාන්තාවක වූ ඇගේ ප්‍රාර්ථනය වූයේ තම මරණයට පෙර දශ ලක්ෂයකුත් එකක් ලිවීම යි.
සෑම දිනක ම රුක්මණී සහ ඇගේ නැන්දම්මා එක ම ආහාර ගත්හ. මීනක්ෂි අම්මාල් ආහාර ගනිමින් මෙලෙස ගායනා කරන්නී ය.
 කාන්තාවන්ගේ මුහුණ ප්‍රිය මනාප හැඩයක් ගන්නේ අඩුවෙන් ආහාර ගත්විටයි"
මීනක්ෂි අම්මාල් ගීතවත් හඬින් ගායනා කරන්නේ අගනා අදහස් බවත් එය ඇගේ බුද්ධියෙන් වටහාගත් අවංක අදහස් බවත් රුක්මණී විශ්වාස කළා ය. තම නැන්දම්මා ගේ අදහස්වල සත්‍යයක් ගැබ් ව ඇති බවත් ඕනෑවට වඩා ආහාර ගැනීම නිසා ශරීරයේ මාංශපේෂි අනවශ්‍ය පරිදි වර්ධනය වන බවත් ඇය පිළිගත්තා ය. (රුක්මණී කලාතුරකින් කාටවත් නොදැනෙන්ට වැඩිපුර ආහාර ගත් අවස්ථා ද විය.) නැන්දම්මා සහ ලේලිය අතර ගැටුමක් නැති බව දැකීම නගරයේ කාන්තාවන්ට නිදා ගැනීම අපහසු කරවන්නකි. තරුණියට විවිධ කතාන්දර කියා ඔවුන් අතර ගැටුමක් ඇතිවනු බලා සතුටුවීමට ඔව්හු බලා සිටියහ. එහෙත් ඔවුන් ගේ උපක්‍රම අසාර්ථක විය. එය ඔවුනට බලවත් හිත්වේදනාවකි. රුක්මණී නිවසේ දී නිතර ම නිහඬ ව සිටියා ය. ඇය කෝවිලට හෝ පොකුණට කලාතුරකින් ගිය අවස්ථාවල ඇය පසුපස පන්නා ගොස් ඇයට නොයෙක් ගතු කීමට උනන්දු වූ තරුණියන්ට ද දැන් එය එපා වී ඇත. හඬක් නැති ගැහැනියක්, ආත්මයක් නැති පණුවෙක්, එලෙස කියමින් ඔව්හු ඇය ගණනකට නො ගත්හ.
නිවස ඉදිරිපිට ගල් බංකුවේ වාඩිවී සන්ධ්‍යාවේ ඕපාදූප කතා කරමින් සිටින අවස්ථාවල මීනක්ෂි අම්මාල්ට මෙවැනි ප්‍රශ්නයක් ඉදිරිපත් වෙයි.
"කොහොමද දැන් ලේලිට?"
"ඇයි? ඇයට මොකද? ඇය හොඳින් ඉන්නවා." එලෙස පිළිතුරු දෙමින් මීනක්ෂි අම්මාල් එම මාතෘකාවට තිතක් තබමින් ඊළඟ මාතෘකාවට පිවිසෙන්නී ය. නගරයේ සිටින කාන්තාවෝ කිසියම් ඊර්ෂ්‍යාවකින් යුතු ව මෙ සේ කීහ. "ඒ ගෑනි ද? කාටද ඒ ගෑනිගෙන් හොඳක් අහන්න පුළුවන්."
මැතිවරණයට පෙර දින රාත්‍රියේ සාකච්ඡාවට බඳුන්වූයේ මැතිවරණය පිළිබඳ ව වීම අහම්බයක් නො වේ. මීනක්ෂි අම්මාල් ගේ ඡන්දය කාට ද යන්න හොඳින් ම දැන සිටියත් ඇය ඇවිස්සීමේ අරමුණින් කාන්තාවෝ මෙ සේ ඇසූහ.
"ඔයාගෙ ඡන්දෙ ගිරවට නේද? එහෙම නේද මාමී?"
"ඊ...ඊ... උඹල දැනටමත් දන්නවා. ඒත් උඹල මට විහිළු කරනවා." මීනක්ෂි අම්මාල් පැවසුවා ය.
"ඔයාගෙ ලේලිගෙ ඡන්දෙ කාටද දන්නෙ නැහැ" තවත් එකියක් ඉඟි කරමින් විමසුවා ය. මීනක්ෂි අම්මාල් කෝපයට පත්වූවා ය.
</ART>
<ART>
බසට සම්මතයක් ඇත්නම් මැනැවි
'සිළුමිණ' පත්‍රය කවදත් භාෂාව ගැන උනන්දුවක් දක්වන බැවින් දැඩි විශ්වාසයක් අප තුළ ගොඩ නැඟී ඇත. 2003/10/19 දින 'සිළුමිණ'ට අ. ආ. ගුණතිලක සූරීන් ලියා තුබූ "ඔබ" යන්න සම්බන්ධ ව තවත් අදහසකි, මේ. "ඔබ" යන්න නිත්‍ය බහු වචනය බවට තර්කයක් නැත. ඒත් සමහර පොත් පත්හි 'ඔබ' යන්න 'ඔහු' යන අරුත්හි යොදා ඇති බව ගුණතිලක සූරීන් ගෙන් නො කියැවිණ. "වැලිවිට සංඝරාජ සමය" නම් පොතේත්, වි. ජ. මු. ලොකු බණ්ඩාරයන් ලියා ඇති ලිපිනයකත් 'ඔබ' යන්න 'ඔහු' හෝ 'උන් වහන්සේ' යන ගෞරවාර්ථයේ යෙදී ඇති අයුරු අපි දුටිමු.
කෙසේ වෙතත්, භාෂාවට සම්මතය වැදගත් වෙයි. ජේ. බී. දිසානායකයන් කියන්නේ ලොව භාෂාව පාලනය වන්නේ නීති මගින් නො ව රීති මගින් බව ය. නීතියට යටත් විය යුත්තේ බාහිර පුද්ගලයකු ගේ බලපෑමෙනි. ඒත් රීතියට යටත් විය යුත්තේ තමා ගේ ම බලපෑමෙනි. එබැවින් සම්මතයක් ඇති කර ගත් විට කැමැති වුවත්, අකැමැති වුවත් අපි ඊට එකඟ විය යුත්තෝ වමු. එක් එක් පඬිවරුන් තම තමාට රුචි ලෙස භාෂාව හසුරුවන්නේ නම් පාඨකයා වැටෙන්නේ මහ අවුලක ය. එ බැවින් අපි සම්මතයට ගරු කළ යුත්තෝ වමු.
අයි. ඇම්. ආර්. ඒ. ඊරියගොල්ල මහතා "සම්මත සිංහලය" ඇති කළේ ය. එහෙත් සම්මතය නුරුස්නා පඬිවරු එය එක හෙළා ප්‍රතිකේෂ්ප කළෝ ය. උහු අද පාපෝච්චාරණය වැනි යමක් කරමින් එය ම ඉල්ලා සිටිති. දැන් සිංහල මරණ හැටි දුටු විට කිසියම් සම්මතයක් ඇත්නම් මැනවැ'යි සිතීමට කරුණු තිබේ.
මේ ටික ඩී. එෆ්. කාරියකරවනයනට යැ! පාසල් අධ්‍යාපනයෙන් බැහැර අධ්‍යාපන ක්‍රම හැඳින්වීමට 'අවිධිමත් අධ්‍යාපනය' 'නොවිධිමත් අධ්‍යාපනය' යන වචන දැන් බහුල ව භාවිත වෙයි. රජයේ වැඩසටහන්වල මේ වචන මෙ සේ ම ඇති බැවින් ඒවා නීතිගත වී ඇති සේ ය. ඒ වචන ඇසෙන විට මට නම් ඇතිවන්නේ ජුගුප්සා ජනක හැඟීමකි. අධ්‍යාපනය අවිධිමත් නම් හෝ නොවිධිමත් නම් ඇයි, එය තව දුරටත් පවත්වා ගෙන යන්නේ? ඉංග්‍රීසි වචනයක් එහි අරුත නො සලකා කළ පරිවර්තනයක් නිසා මෙ සේ වී ඇත. බලාගෙන ගියා ම හෝඩියේ සිට විශ්වවිද්‍යාලය දක්වා ම ඇත්තේ අවිධිමත් අධ්‍යාපනයක් යැයි අද ඇති ප්‍රශ්න ගැන සලකන විට පෙනී යයි! යට කී අධ්‍යාපන ක්‍රම මෙ කී අධ්‍යාපන ක්‍රමය ද? අපට අවශ්‍ය විධිමත් අධ්‍යාපනයකි. වැඩිහිටියනට ද අවශ්‍ය 'විධිමත්' අධ්‍යාපන ක්‍රමයකි.
 බැවින් කාරියකරවනයෙනි, මෙයට නව වචනයක් නිර්මාණය කරමු. මතුවට නව වචන නිර්මාණය කරන බිමක් බවට 'සිළුමිණ' 'සියපත' පත් කරමු.
චන්ද්‍රසිරි සමරසිංහ
බත්තරමුල්ල
</ART>
<ART>
ඔබේ ව්‍යාපාරයේ දියුණුවට පරිගණකයක් - 10
විධිමත් ව්‍යාපාරික ලිපියක් ගොඩනැඟීම
"විධිමත් ව්‍යාපාරික ලිපියක්" හෙවත් ප්‍රොපර් බිස්නස් ලෙටර් යන්න ඇසෙන විට අපේ පාසල් අවදිය මතක් වෙයි. අපෙන් වැඩිදෙනෙක් සියලුම සම්මතයන් පිළිපදිමින් ලිපියක් ලීවේ පාසලේ දී පමණක් වන බැවිනි. එබැවින් අපි දැන් අවශ්‍ය කොටස් නියමිත තැන්වලට එක් කර විධිමත් ව්‍යාපාරික ලිපියක් සකස් කරමු. එය පරිගණකය උපයෝගී කරගෙන කෙරෙන්නක් බැවින් අතින් ලියන හෝ ටයිප් කරන ලිපියක් මෙන් නොව හරියටම නිවැරැදි පරතර සහිතව හා වෘත්තීය පෙනුමක් ලැබෙන ආකාරයට නිම කළ හැකිය.
එහෙත් කිවයුතු පණිවිඩය පැහැදිලිව ලියා ඇත්නම් එය ඉදිරිපත් කරන ආකාරයේ වෙනසක් අවශ්‍යම ද? වැඩි දෙනෙක් සිතන්නේ එසේ ය. එහෙත් මේ දිනවල රූල් සහිත කොලයක ලියා යවන ලිපියක් ගැන අවධානය යොමු කරන්නේ කවුද? ලිපිය ලබන තැනැත්තා එය දිග හැරිය විගසම, "මේ මිනිහ නම් ලියුමක් ලියන විධියවත් දන්නෙ නැති කෙනෙක්" යන ආකල්පය ඔහුගේ සිතට කා වැදුනහොත් ඔබ ගමන අරඹා ඇත්තේ වැරැදි පය පෙරට තැබීමෙන් බව කිව හැක. එනිසා ඔබ එම ලිපිය ලිවීමේ අරමුණ ඉටු නොවීමට බැරි නැත. ඔබේ ලිපිය අක්‍රමවත් හා අවුල් සහගත එකක් නම් හා එහි අක්ෂර දෝෂ පිළිබඳව ඔබ අවධානය යොමු කර නැත්නම් සමහරවිට නොසැලකිල්ල නිසාම එහි අන්තර්ගතයේ ඇතුළත් විය යුතු වැදගත් සාධක පවා මඟ හැරීමට බැරි නැත. බොහෝවිට ඔබ දැඩි කැපවීමකින් වෙහෙසවී වැඩ කරන අයෙක් බව අනෙක් අය තුළ හැඟීමක් තිබිය හැකිය. එය එසේ නොවන බව ඔබේ ලිපියක් කියැවීම මඟින් ඔවුන්ට වැටහීමට ඉඩ නොදෙන්න.
ලිපි ලිවීමේ දී පිළිපැදිය යුතු සරල නියමයන් අනුගමනය කරන්නේ නම් ඔබට එරෙහිව ඇති වෙන ආකල්ප වලක්වා ගත හැකිය. ව්‍යාපාරික ලිපි සඳහා දැනට ප්‍රධාන වශයෙන් සැලසුම් (ලේඅවුට්ස්) දෙකක් භාවිතා වෙයි. එකක් බ්ලොක් (කුට්ටි) ස්ටයිල් ය. අනෙක ට්‍රැඩිශනල් (ගතානුගතික) වශයෙන් හැඳින්වෙයි. එය ඉන්ඩෙන්ටඩ් (ආරම්භක පේළි ඇතුළට ගත්) යන නමින් ද හැඳින්වෙයි. බටහිර රටවල වඩාත් ජනප්‍රියව ඇත්තේ බ්ලොක් ස්ටයිල් එකය. හැම පේලියක්ම වම් පසින් එක එල්ලයට පිහිටි නිසා ඉක්මනින් ටයිප් කළ හැකිය. සමහර මධ්‍යස්ථ මතධාරී ආයතන ඇතැම්විට ගතානුගතික ආකාරයටම ලිපි සැකසීම කරයි. එහෙත් එම ප්‍රමාණය කෙමෙන් අඩුවෙමින් පවතී.
ව්‍යාපාරික ලිපියක් සකස් කළ යුතු ආකාරය, අනුගමනය කළ යුතු අනුපිළිවෙළට අනුව, මෙහි අදියරෙන් අදියර විස්තර කර ඇත.
දිනය: බ්ලොක් ස්ටයිල් ලිපියක දිනය සටහන් කරන්නේ වම් පසින් හා ලිපිය මුදුණේ සිට පේලි 5ක් පහතිනි. ගතානුගතික ලිපියක නම් දිනය දකුණු පස එල්ලයට සකසයි.
මයික්‍රෝසොෆ්ට් වර්ඩ් වලදී ටයිප් කරන සෑම පේලියක්ම පටන් ගැනෙන්නේ වම් එල්ලයටය. කිසියම් පේලියක් දකුණු එල්ලයට ගැනීමට වුවමනා නම් එම පේලියේ කොතැනකට හෝ එකතු ලක්ෂය හෙවත් කර්සරය (ටයිප් කරන ඊළඟ අකුර දැක්වෙන, සිරස් අතට පිහිටි නිවෙන පත්තුවෙන ඉරි කැබැල්ල) ගෙන වර්ඩ් තිරයේ ටූල් බාර් එකේ ඇති පේලි දකුණු එල්ලයට සකස් කරන බොත්තම ක්ලික් කිරීම ප්‍රමාණවත් ය.
ලබන්නාගේ ලිපිනය: සැකසුම් දෙකේදී ම ලබන්නාගේ ලිපිනය දිනයට වඩා පේළි දෙකකට පහතින් වම් එල්ලය සහිතව ටයිප් කරනු ලබයි.<FRWD>Enter</FRWD> (නිවේශන) යතුර ඔබන සෑම වාරයක් පාසාම එකතු ලක්ෂය පේළියක් පහළට යයි.
ආමන්ත්‍රණය: මෙය "ප්‍රිය මහත්මයාණෙනි," හෝ "අවශ්‍ය ඕනෑම අයකුගේ දැනගැනීම පිණිසයි," වැනි සඳහනක් වුවත් එය ලබන්නාගේ ලිපිනයේ අවසන් පේළියට වඩා පේළි දෙකක් පහතින් ටයිප් කරන අතර කොමාවකින් හෝ දෙතිතකින් අවසන් කරනු ලබයි.
බඳ කොටස: බඳ කොටස ආරම්භ වන්නේ ආමන්ත්‍රණයට වඩා පේළි දෙකක් පහතිනි. ගතානුගතික සැකසුමේ දී ඡේදයේ පළමු පේළිය අඟල් බාගයක් ඇතුළට ගනී. යතුරු පුවරුවේ ඉහළ වම් පසට වෙන්නට ඇති<FRWD>Tab </FRWD>යතුර එබීමෙන් එය කළ හැකිය. (කෙසේ වෙතත් ඔබේ පරිගණකයේ ඇති සැකසුම්වලට අනුව ටැබ් යතුර වරක් එබූ විට එකතු ලක්ෂය ගමන් කරන දුර අඟල් බාගයකට වඩා අඩු වැඩි වීමට පුළුවන. එසේ නම් එය වුවමනා ප්‍රමාණයට සකස්කර ගත යුතුය.) බ්ලොක් ස්ටයිල් ලිපියකදී පේළි ඇතුළට ගන්නේ නැත. සෑම පේළියක්ම දිස්වන්නේ තනි කුට්ටියක් වශයෙනි. එම නම යොදාගන්නේ ද ඒ නිසාය. ලිපියක බඳ තනි ඡේදයක් හෝ ඡේද කීපයක් දිග විය හැකිය.
වැසීම: ඔබ හා ලිපිය ලබන්නා අර ඇති සම්බන්ධතාවය කුමක් වුවත් "මෙයට විශ්වාසී," හෝ වෙනත් එවැනි පදයක් යෙදිය යුතුය. ඉංග්‍රීසි ලිපියක නම් මේ සඳහා තෝරා ගත හැකි <FRWD>Very truly yours, Sincerely, Regads, Cordially </FRWD>වැනි යෙදුම් ගණනාවකි. මෙයට විශ්වාසී හා ඉහත දැක්වෙන ඉංග්‍රීසි යෙදුම් 4න් මුල් තුන ඔබ පුද්ගලිකව නොදන්නා ඕනෑම අයෙක් සඳහා ගැලපෙයි. ලිපියක වැසීම ටයිප් කරන්නේ බඳ කොටසට වඩා පේළි 2ක් පහතිනි. බ්ලොක් ස්ටයිල් ලිපියක එය වම් එල්ලයට ටයිප් කරන අතර ගතානුගතික ලිපියක නම් තිරස් අතර මැදට වෙන්නට පිහිටුවයි.
ඔබේ නම: ඔබේ අස්සනේ ස්වභාවය අනුව පේළි දෙකක් හෝ 3ක් පහතින් ඔබේ නම එක් කළ හැකිය. ඊළඟ පේළිය වශයෙන් ඔබේ තනතුර හෝ ඔබේ ආයතනයේ නම යෙදිය හැකිය. බ්ලොක් ස්ටයිල් ලිපියක මෙය ද වම් එල්ලයට වන අතර ගතානුගතික ලිපියක දී එය වැසීමේ පදය හා එල්ලයට පිහිටන පරිදි මැදට ගත යුතුය.
මුල අකුරු: ඔබේ ලිපිය වෙනත් අයකු ලවා ටයිප් කරවා ගැනීමට තරම් ඔබ වාසනාවන්ත නම් ඇයගේ හෝ ඔහුගේ මුල අකුරු ඔබේ නමට වඩා පේළි 4ක් පහළින් එක් කළ හැකිය. ඉංග්‍රීසි ලිපියක නම් එම මුල අකුරු සිම්පල් අකුරින් විය යුතු අතර එයින් පසුව ඇල ඉරක් හා ඔබේ මුල අකුරු කැපිටල් අකුරින් විය යුතුය. සිංහල ලිපියක දී සුබා/එන්.පී.වී. වැනි ආකාරයකට එක් කළ හැකිය.
කාබන් පිටපත්: කිසියම් ලිපියක් එය සෘජුවම ආමන්ත්‍රණය කර ඇති අයට අමතරව වෙනත් අයට ද යවන්නේ නම් ටයිප් කළ අයගේ මුල අකුරුවලට වඩා පේළි දෙකකට පහතින් එසේ පිටපත් යවන අයගේ නම සඳහන් කරන්න. උදාහරණයක් ලෙස, පිටපත: ප්‍රේමා මැද්දෙපොළ, ආශීර්වාද ප්‍රකාශන ආදී වශයෙන් සඳහන් කළ හැකිය. පරිගණක භාවිතයේ දී කාබන් පිටපත් ගැනීමක් නොකෙරුණත් තවමත් ඉංග්‍රීසි ලිපියක එය ඇතුල් කරන්නේ <FRWD>CC: Prema Meddepola, Aashirvada Publishing </FRWD>යන ආකාරයටය. <FRWD>CC </FRWD>වලින් අදහස් වන්නේ කාබන් කොපි යන්නය.
අතිරේක ද්‍රව්‍ය: ප්‍රධාන ලිපිය ද සමඟ චෙක්පත්, ඡායාරූප, මිල දර්ශන හෝ වෙනත් අතිරේක ද්‍රව්‍ය ද යවන්නේ නම් ඒ බව කාබන් පිටපත් තොරතුරුවලට වඩා පේළි දෙකක් පහළින් ඇතුළත් කළ යුතුය. ඉංග්‍රීසි ලිපියක නම් <FRWD>Encl:</FRWD> යන පදයට පසුව එසේ එක් කර ඇති දෙය ගැන කෙටියෙන් සටහන් කෙරෙයි. සිංහලෙන් අන්තර්ගතයි: යයි යෙදිය හැකිය.
ආකර්ශනීය ලිපියක් සකස් කර ගැනීම එය නිසි පරිදි කිරීම මඟින්ම උගත යුතුය. එහෙත් ඔබ ඉංග්‍රීසි ලිපි ලියන්නේ නම් ඔබට ආදර්ශයට ගත හැකි පෙර සැකසුම් හෙවත් ටෙම්ප්ලේට්ස් ගණනාවක් මයික්‍රෝසොෆ්ට් වර්ඩ් සමඟ ඇත. ඔබට කරන්නට ඇත්තේ ටෙම්ප්ලේට්වල පෙන්වන ආදර්ශ මත ක්ලික් කර එතැන ඔබට වුවමනා ඒවා ටයිප් කිරීමය. එවිට එහි ඇති හැඩසවීම් වලට අනුකූලව ඔබේ පාඨ එතැනට එක්වෙයි. විධිමත් ව්‍යාපාරික ලිපියක් සකස් කර ගැනීම පිළිබඳව කදිම වැටහීමක් එම ටෙම්ප්ලේට්වලින් ලබා ගැනීමට පුළුවන.
මයික්‍රෝසොෆ්ට් වර්ඩ් ටෙම්ප්ලේට්ස් මොනවාදැයි පරීක්ෂා කිරීම සඳහා<FRWD>File</FRWD> මෙනුවෙන් <FRWD>New</FRWD> විකල්පය තෝරන්න. එවිට <FRWD>New Document </FRWD>සංවාද කොටුව මතුවෙයි. ඔබේ පරිගණකයේ පිහිටුවා ඇත්තේ වර්ඩ් එක්ස්.පී. සංස්කරණය නම් එම මෙනු තේරීම කළ විට මතුවන්නේ <FRWD>New Document </FRWD>ටාස්ක් පේන් එකය. එයින් <FRWD>General Templates </FRWD>යන්න තෝරන්න.
<FRWD>Templates</FRWD> සංවාද කොටුවේදී <FRWD>Letters and Faxes </FRWD>ටැබ් නම මත ක්ලික් කරන්න. එවිට එය මතු වෙයි. ලබා ගත හැකි පෙර සැකසුම්වලින් ඔබට වුවමනා වර්ගය මත ක්ලික් කරන්න. එවිට එහි ආදර්ශයක් සංවාද කොටුවේ දකුණු පස පෙර දැකුම් (ප්‍රිවීව්) කොටසේ දිස්වෙයි. ඔබ කළ තේරීම නිවැරැදි නම් අදාළ ටෙම්ප්ලේට් නම මත ඩබල් ක්ලික් කළ විට එයට අදාළ පෙර සැකසුම තිරයේ දිස්වෙයි. ඔබට කරන්නට ඇත්තේ එහි තැනින් තැන ක්ලික් කරමින් එහි ඇති තොරතුරු වෙනුවට ඔබට වුවමනා ඒවා ටයිප් කිරීමය.
වර්ඩ් පෙර සැකසුම් ගැන නව තොරතුරු මීළඟ ලිපියෙන්
එන්.පී. විජේරත්න,
විධායක අධ්‍යක්ෂ
ඒ.සී.එස්. පරිගණක ආයතනය, මීරිගම
</ART>
<ART>
පොල් ගබඩා කිරීමෙන් හිඟයකට මුහුණ දිය හැකියි
නියඟය පොල් ගසේ වැඩීමට මෙන්ම නිෂ්පාදනයට ද බරපතල ලෙස හානි පමුණුවයි. පසේ තෙතමනය සංරක්ෂණය කැර ගැනීම, වැසි දිය ආරක්ෂා කැරගැනීම ජල සම්පාදනය මෙන්ම වෙනත් බහුල වශයෙන් ජලය උරා ගන්නා ගස් පාලනය කිරීම මෙයට ප්‍රතිකර්මයන්ය. ක්‍රමවත් ලෙස ජල සම්පාදනය කිරීමෙන් පැල වගාවන් නියඟයෙන් බේරාගත හැකි ය.
පොල් හිඟයක් ඇතිවන්නට කලින් ගබඩා කිරීම මගින් පොල් හිඟයකට මුහුණ දෙමු
පොල් පර්යේෂණ ආයතනයේ ශෂ්‍ය විද්‍යා අංශයේ ප්‍රධානී,
ආචාර්ය එච්.ඒ. ජයන්ත ගුණතිලක
පොල් හා සහල් යනු ආහාර සුරක්ෂිත බවෙහි මූලික අංශ දෙකකි. මෙම බෝග නිෂ්පාදන වරින්වර අතිරික්ත නිෂ්පාදනයක් ලබාදෙනවා මෙන්ම අපේක්ෂිත නිෂ්පාදන ඉලක්ක පසෙක තබා ඌන නිෂ්පාදන ලබාදෙයි. මේ හේතුව නිසා පාරිභෝගික ජනතාව මහත් අසීරුවට ලක් වෙනවා මෙන්ම නිෂ්පාදකයා නැතහොත් වගාකරුවා ද උග්‍ර ආර්ථික පරිහානියට පත්වේ. මෙවැනි අවස්ථාවක දී පාරිභෝගික හා වාණිජ අමාත්‍යාංශය හැම විටම ක්‍රියාත්මක වන්නේ ඉහත ආහාර ද්‍රව්‍ය කෙලින්ම හෝ වක්‍රව කඩිනමින් ආනයනය කිරීමටයි. එහි ආදීනව රැසකි. ඒවා අතර, දේශීය නිෂ්පාදනය අඩාලවීම, ගෙවුම් ශේෂ හිඟය ඉහළ යාම නිසා රුපියලේ අගය පහත වැටීම, වෙනත් දූෂණ හා වංචාවලට මඟපෑදීම පහසුවෙන් දැකිය හැකියි. එබැවින් ආහාර සුරක්ෂිත බව සහ ගබඩා කිරීම පිළිබඳව වගකිවයුත්තන්ගේ සහ ප්‍රතිපත්ති සැලසුම්කරුවන්ගේ අවධානය කඩිනමින් යොමු විය යුතු අවස්ථාවකට රට පත් වී තිබේ.
නියඟය අතළඟද?
 ලංකාවේ දේශගුණික රටාව දෙස බලනවිට, නියඟය බොහෝ දුරට බල පවත්වනුයේ ඊසානදිග මෝසම් මගින් වර්ෂාව අඩුවෙන් ලැබීම හෝ එම වර්ෂා කාලය එනම් සාමාන්‍යයෙන් ඔක්තෝබර් සිට ජනවාරි මැද භාගය දක්වා වූ කාලය කෙටිවීම නිසා ය. වර්ෂාවේ ප්‍රමාණය අඩුවීම නිසා වියලි කාලය තුළ වැව්වල ජලය රැස්වීම අඩුවේ. ගංගාවලට ප්‍රමාණවත් ලෙස ජලය නොලැබීම නිසා, එම ජලය ලබා ගන්නා පහත් කලාපයට ජලය හිඟවේ. විශේෂයෙන් ම මහවැලි ව්‍යාපාරය යටතේ පෝෂණය වන වගාකරුවන්ට මේ මඟින් විශාල බලපෑමක් ඇති කරයි. තව ද, වර්ෂාව අඩුවීම නිසා විශේෂයෙන් ම පොල් වගා ප්‍රදේශවල නම් භූගත ජලය රැස්වීම අඩුවීම නිසා,, පස ඉක්මනින් ම වියලී යයි. ජලය ලබා ගන්නා ළිං සහ පහත් ප්‍රදේශ වියළී යයි. ඒ අනුව කෘත්‍රීම ජල සම්පාදන ක්‍රම යොදා තිබුණ ද, ප්‍රමාණවත් පරිදි සුදුසු ජලය සොයා ගැනීම ද අපහසු වනු ඇත. නියඟය නිසා වැඩි වන වායුගෝලයේ උෂ්ණත්වය ද පොල් මල් පරාගනයට සහ ගෙඩි ඇතිවීමට අහිතකර ලෙස බලපායි.
නියගයේ වඩාත් කුරිරු බව ඇති වන්නේ නියම මෝසම් කාලය තුළ වර්ෂාව පැතිරී නොලැබීමෙන් හා ඊසාන දිග මෝසම් අග භාගය තුළ වර්ෂාව නොලැබීමෙනි. එය ඉතා හොඳින් 2003 වර්ෂයේ දෙසැම්බර් මාසය තුළ දී පොල් වගා ප්‍රදේශවල පහසුවෙන් දැකිය හැකි විය. ඒ බව වගුව 1 මගින් සනාථ කරයි. ඒ අනුව ඕනෑම වර්ෂයක දෙසැම්බර් මාසය තුළ වර්ෂා නොලැබීම, පූර්ව නියඟයක ප්‍රබල සලකුනකි.
වගුව 1 : පසුගිය වසර 5 තුළ පොල් වගාකරන ප්‍රදේශයට දෙසැම්බර් මාසයේ දී ලැබුණු වර්ෂාපතනය
	1999	2000	2001	2002	2003
මාදම්පෙ	571885714817
පල්ලම	74185331320
මාකඳුර	21588144860
ලුණුවිල	3010457920
වගුව 2 අනුව 2002 වසරට සාපේක්ෂව 2003 වර්ෂයේ දී බොහෝ පොල් ප්‍රදේශවල වාර්ෂික වර්ෂාපතනය කැපී පෙනෙන ලෙස අඩු වී තිබේ. මේ නිසා භූගත ජලය නිසි පරිදි එක් රැස්වීමට මේවන විටත් බලපා ඇත. එබැවින් ළිං වල ජලය මට්ටම ශීඝ්‍රයෙන් පහත වැටී ඇත.
වගුව 2: ප්‍රධාන පොල් වගා ප්‍රදේශ කිහිපයක 2001, 2002 හා 2003 මුළු වර්ෂාපතනය
ස්ථානයවාර්ෂික වර්ෂාපතනය (මි.මී)
2001	2002	2003	2002 වසරට සාපේක්ෂව
2003 වසරේ අඩුව
මාදම්පේ 133118001348452
පල්ලම 96516441189455
මාකඳුර 1782 23541739615
ලුණුවිල 105517791360416
2003 වර්ෂයේ දී නිසි වර්ෂාපතනය අඩුවීම මෙන් ම, වර්ෂය අග භාගයේ දී ම එනම් දෙසැම්බර් මුල් භාගයේ දී ම ඊසාන දිග මෝසම් තත්වය ඇති නොවූ බව පෙන්වයි. තවද, සාමාන්‍ය ලෙස ඉදිරියේ දී ප්‍රමාණවත් වැසි ලැබිය හැක්කේ 2004 වර්ෂයේ අප්‍රේල් මැද පමණ සිටයි. මෙතැන් සිට මේ වසරේ අප්‍රේල් දක්වා ප්‍රමාණවත් පරිදි සංවහන වැසි කිහිපයක් හෝ නොලැබෙන්නේ නම් ඇතිවන නියගය ඉතා බලවත්වනු ඇත.
පොල් නිෂ්පාදනය අතින් බලන කල අඛණ්ඩව දින 60 ක කාලයක් බලපවත්වන නියඟයෙන් සාමාන්‍ය පොල් නිෂ්පාදනයට එතරම් බලපෑමක් සිදුනොවේ. එය දින 75 ඉක්මවන්නේ නම්, කෙලින්ම පොල් නිෂ්පාදනය පහත වැටීමට හේතුවේ. මෙය දින 90 ඉක්මවන්නේ නම්, පොල් නිෂ්පාදනය පමණක් නොව පොල් වගාව ඉතා විශාල ලෙස විනාශ වීමට ද හේතුවේ. එමගින් පැල වගාව මියයාම, වැඩුණු පොල් ගස් මියයාම හෝ වසර කිහිපයකට නිෂ්පාදනයෙන් එම ගස් ඉවත්වීම සිදුවේ. එබැවින් 2003 වර්ෂයේ දෙසැම්බර් සිටම වැසි නොලැබුණු නිසා දැනට පවතින නියගය දින 100 ඉක්මවා යනු ඇතැයි අනුමාන කළ හැකියි.
නියඟය බලපාන හැටි
පොල් වගාකර ඇති පස සහ ඉඩමේ පිහිටීම අනුව නියඟයේ බලපෑම වෙනස්වේ. එසේ සලකන විට, ජල හිඟයක් එනම් නියඟය මුල් ආරම්භයේදීම එනම් මුල් දින 30 තුළ දී පොල් ගස්වල පහත අතු වේගයෙන් වියලීම සිදුවන බැවින් ගසේ අතු ප්‍රමාණය අඩුවේ. ඉන් අනතුරුව, පොල් මේරීම ඉක්මනින් වන අතර, කුඩා බැට්ට හැළීම ක්‍රමයෙන් වර්ධනය වේ. තවදුරටත් නියඟය දින 60 ඉක්මවා යාමෙන්, නොමේරූ ගෙඩි එනම් කලටි පොල් වැඩීම සිදුවන අතර, මේ සියලු කාර්යාවලිය තුළ ම ඉදිරියේ දී කැඩීමට ඇති පොල්වල ප්‍රමාණය සහ මදය ද අඩුවේ. උග්‍ර නියඟ තත්වයක දී එනම් දින 90 ඉක්මවන කාලයක දී ඉතා තදින් බැට්ට හා කලටි පොල් වැටීම, පොල් ගසේ අතුහැළී අතු 10 – 12 දක්වා අඩුවීම (වෙනත් කාලවලදී අතු 35 – 40 ක් ඇත) සහ අධික ලෙස පසේ ජලය ඌන වන ස්ථානවල ගස් මියයාම ද සිදුවේ.
2004 වර්ෂයේ පොල් ඵලදාවට කුමක් වේ ද?
වර්ෂ 2000 වර්ෂය තුළ දී බිලියන තුන ඉක්මවූ පොල් ඵලදාවක් ලැබීය. මේ නිසා පොල් මිල ද පහත වැටුණු බව ඔබට මතක ඇත. ඉන් අනතුරුව බලපෑ නියඟය නිසා 2002 හා 2003 මුල් භාගයේ දී උග්‍ර පොල් ඛ්ඹ්ඟයක් ඇති විය. එය මහත් ආන්දෝලනයකට සහ විවාදයකට තුඩු දුන් කරුණක් විය. පොල් ආනයනය කළයුතු යයි පැවසීමට තරම් වෙළෙඳ හා පාරිභෝගික අමාත්‍යාංශය කඩිනම් විය. එහෙත් 2003 වර්ෂයේ දී පොල් නිෂ්පාදනය නැවතත් යහපත් විය. එහි ප්‍රතිඵලයක් ලෙස දේශීය පොල් සැපයුම යථා තත්වයට පත් වූ අතර, 2003 වර්ෂය තුළ කපාපු පොල් මෙ.ටොන් 50,000 ක් තරම් වූ ප්‍රමාණයක් අපනයනය කිරීමට ද හැකි විය. මේ සියලු කරුණු හමුවේ 2002/2003 මුල් භාගයේ වර්ෂාපතනය යහපත් වූ බැවින් 2004 වර්ෂයේ දී නැවතත් 2000 වර්ෂය මෙන් පොල් නිෂ්පාදනය බිලියන තුන හෝ ඊටත් වඩා ඉක්මවිය හැකි බව අනුමාන කර තිබේ. දැනට පවතින පොල් ඉල්ලුම් මාර්ග සලකන විට, එමගින් අතිරික්ත නිෂ්පාදනයක් ද පෙන්වයි.
2004 වර්ෂයේ මුල් භාගයේ දී එනම් අප්‍රේල් දක්වා නියඟයක් ඇති වුවහොත් පොල් නිෂ්පාදනය කුමක් සිදුවේ දැයි දැන් සිටම කල්පනා කිරීම ඉතා වැදගත්වේ. එය 2004 වර්ෂයේ පළමු මුරය තුළ ද එලෙසම පවතිනු ඇත. 2004 වර්ෂයේ පළමු සහ දෙවෙනි මුරයේ පොල් ඵලදාව අනපේක්ෂිත ලෙස ඉහළ යනු ඇත. මන්ද, ඉදිරි මුර වලදී ලැබිය යුතු පොල් ඉක්මනින් පැසීම සිදුවන බැවිනි. එබැවින් මාර්තු, අප්‍රේල්, මැයි පොල් කලින් පැසීම සහ වැටීම නිසා 2004 වර්ෂයේ පළමු හා දෙවෙනි මුරවලට එකතු වන ඇත. එමෙන් ම, 2004 වර්ෂයේ දෙවෙනි මුරයේ පොල් වල තත්ත්වය එනම් මදයේ ප්‍රමාණය සහ ගණාත්මය යන දෙකම අනපේක්ෂිත නියඟය නිසා පිරිහී යනු ඇත. තවද 2004 වර්ෂයේ තුන්වන මුරයේ ඵලදාව ක්‍රමයෙන් අඩුවනු ඇති අතර, නියඟය තවදුරටත් අප්‍රේල් දක්වා පවතින්නේ නම් 2004 වර්ෂයේ පස්වන සහ හයවන මුරවල සාමාන්‍ය ඵලදාව අපේක්ෂිත ඵලදාවට සාපේක්ෂව බෙහෙවින් ම පහත වැටෙනු ඇත. එබැවින් නියඟයේ අඳුරු සෙවෙනැලි 2004 වර්ෂයේ ජූලි සිට පොල් වෙළෙඳ පොළට සහ පොල් මිලට දැනෙනු ඇත. මේ තත්වය ඔක්තෝම්බර් / දෙසැම්බර් මාසවලදී වඩාත් කැපී පෙනෙනු ඇතැයි අනුමාන කළ හැකියි. මෙය තවදුරටත් 2005 වර්ෂයේ මුල් කාලයේ දී ද බලපවත්වනු ඇත.
පිළියම්
මේ අවස්ථාවේ දී පොල් වගාකරුවන් කළයුත්තේ පොල් ගස්වල ඇති පොල් ඵලදාවට නියඟයෙන් වන අහිතකර බලපෑම අවම කරගැනීමට කටයුතු කිරීමයි. ඒ සඳහා ගත හැකි පියවර පහත දක්වනු ලැබේ.
පසේ තෙතමනය සංරක්ෂණය
කඩිනමින් පොල් ලෙලි වැළලීම කළ නොහැකි අතර, එමගින් අපේක්ෂිත පරිදි පසේ ජලය රඳවා ගැනීම හා පොල් ගස්වල මුල් ගැඹුරට වැඩීම මේ අවස්ථාවේ දී සිදු නොවේ. එබැවින් වඩාත් සුදුසුම ක්‍රියා මාර්ගය වනුයේ පොල් ගස්වටා අඩි 6 ක කලාපය තුළ වසුන් යෙදීමයි. මේ සඳහා පොල් අතු සහ පොල් ලෙලි දක්වා ඇති රූපයේ පරිදි පහසුවෙන් වත්තක කළ හැකියි. මේ මගින් පසේ ජලය පිටවීම අඩු කරන අතර, පසේ උෂ්ණත්වය වැඩීම ද අඩු කරයි. පසේ උෂ්ණත්වය අඩු කිරීම, පොල් ගස මගින් නියඟයට ප්‍රතිරෝධය දැක්වීමට මහඟු ලෙස උපකාරී වේ.
වැසි ජලය ආරක්ෂා කර ගැනීම
පොල් ඉඩම්වල පහත් බිම් කොටසේ තවමත් කාණු මගින් ඉඩමෙන් පිටතට ජලය ගලා යන්නේ නම්, එම කාණු අවහිර කරන්න. එමගින් භූගත ජලය සහ එහි මට්ටම ආරක්ෂා කිරීම සිදු කරයි.
ආවරණ වගා සහ ජලය වැඩිපුර ලබා ගන්නා
 වෙනත් ගස් වර්ග පාලනය
පියුරේරියා වැනි ආවරණ වගාවන් වියළි පස මතුපිට ආවරණයක් ලෙස පැවතීමට ඉඩහළ යුතුයි. අනවශ්‍ය විශාල වල්පැළෑටි උදුරා දමන්න.
ජල සම්පාදනය
පොල් ඉඩමේ ඇති ජල සම්පත් අනුව ජල සම්පාදන ප්‍රමාණය සහ කාලය සකසා ගන්න. අප්‍රේල් මස තෙක් ජල සම්පත් සම්පූර්ණයෙන් ම සිඳී නොයන පරිදි අර පිරිමැස්මෙන් ජල සම්පාදනය කරන්න. වැඩුණු පොල් ගසට දිනකට ජලය ලීටර් 50 ක් පමණ අවශ්‍ය කරයි. කාණු ජල සම්පාදන ක්‍රමය වඩාත් ප්‍රතිඵලදායකය. එවැනි සංකීර්ණ ජල සම්පාදන ක්‍රම නොමැති නම්, අඩු ම තරමින් කරත්ත/ ට්‍රැක්ටර් මගින් ජලය ගෙනැවිත් වැඩුණු හා පැල වගාවන්ට ජලය සැපයීම කරන්න.
පසුගිය ඔක්තෝබර්/ නොවැම්බර් කාලය තුළ දී පොල් පැල සිටුවා ඇත්නම්, ඒවායේ අතු එකතු කර (තදින් හිර නොවන පරිදි) බැඳ තබන්න. වර්ෂාව ලැබුණු පසුව එම අතු නැවත නිදහස් කරන්න.
පැල වගාවල ගොබය කඩා නොවැටෙන පරිදි ආධාරකයක් යොදන්න
වැඩුණු වගාවන්හි මාසිකව පොල් ඵලදාව නෙළීම ද කළ යුත්තකි.
වියලි කාලය තුළ වෙනත් වන සතුන්ගෙන් (රිලවුන්, දඩු ලේනන් වැනි) හානි උග්‍ර වන බැවින් එම සතුන් පාලනය කරන්න. ඔවුන් ජලය සොයා ගැනීම සඳහා ළපටි පොල් ගෙඩිවලට හානි කරයි. සමහර විට ඉඩමේ ජල බඳුන් තැබීම, මෙම සතුන්ගෙන් වන හානිය අඩු කිරීමට ද හේතුවේ.
ඉඩම් සීසෑම, හැරෝ කිරීම වළක්වා ගන්න.
හදිසි ගිනි ගැනීම් වැළැක්වීමට ගිනි බවුම, ආරක්ෂිත ජල ටැංකි සහ පෞද්ගලිකව ඔබගේ අවධානය යොමු කරන්න.
 ඉදිරි පොල් වලු (නොමේරූ) කඩා වැටීම සිදුවිය හැකි බැවින් ආධාරක තැබීම හෝ ආධාරක ලණු මගින් සවිමත් කරන්න.
 නියඟ/ වියළි කාලය තුළ රතු කුරුමිණි හානිය උග්‍ර වන බැවින් පැළ ගස්වල එල්ලා වැටෙන අතු නිසි පරිදි කපා දමන්න. ගස් වලට සිදුවන තුවාළ වළක්වාලන්න. රතු කුරුමිණි හානිය වළක්වා ගැනීමට රසායනික හා පෙරමෝන භාවිතය, අදාළ උපදෙස් පරිදි සිදු කරන්න.
ඉහත ක්‍රියාමාර්ග සඳහා වැඩිදුර උපදෙස් අපේක්ෂා කරන්නේ නම්, පොල් වගා කිරීමේ මණ්ඩලයේ උපදෙස් සේවාවෙන් සහ ප්‍රාදේශිකව එම මණ්ඩලයේ කාර්යාලවලින් හා ඔබ ප්‍රදේශයේ පොල් සංවර්ධන නිලධාරී මහතා හමුවීමෙන් ලබාගත හැකියි.
ගබඩා කිරීම
පොල් වගාව සහ ඵලදාව ආරක්ෂා කිරීම මෙන්ම, තවත් අවධානය යොමු වියයුතු අංශයක් තිබේ. එනම් පොල් වගාවට අදාළ ගබඩා දියුණු කිරීමයි. පොල් මූලික ලෙස භාවිතා වනුයේ අමු පොල්, පොල් තෙල් සහ කපාපු පොල් ලෙස අපනයනය කිරීමෙනි. මුළුතැන් ගෙයි ආහාර පිසීම සඳහා පොල් අරපිරිමැස්මෙන් භාවිතා කළ යුතු අතර, ඒ සඳහා පොල් තලපය යොදා ගැනීම, ඇසුරුම් කළ පොල් කිරි භාවිතයට පුරුදු වීම සිදු විය යුතු කාලීන ප්‍රවණතාවයකි.
කපාපු පොල් එතරම් කලක් ගබඩා කරගත හැකි නොවන අතර, පොල් තෙල් ඉතා දිගු කලක් ගබඩා කරගත හැකිවේ. එබැවින් අනුමාන කළ පරිදි පොල් හිඟයක් 2004 සැප්තැම්බර් සිට 2005 මුල් භාගය තෙක් ඇති බැවින්, 2004 වර්ෂයේ මුල් කාලය තුළ ලැබෙන අතිරික්ත ඵලදාව, පොල් තෙල් කර්මාන්තය කෙරෙහි යොමු කළ යුතුව තිබේ. දැනට වාර්ෂිකව පාරිභෝජනය සඳහා පාම් තෙල් වැනි තෙල් වර්ග ටොන් 150,000 ක් පමණ මෙරටට ගෙන්වයි. එහෙත් පොල් තෙල් වල ඇති ලාංකික සුවඳ සහ රසය මෙරට පාරිභෝගිකයා හොඳින් දනී. දේශීය පොල් තෙල් අවශ්‍යතාවය සඳහා අවම තරමින් වර්ෂයකට පොල් ගෙඩි මිලියන 600 ක් අවශ්‍ය වේ. මෙම ප්‍රමාණය පොල් තෙල් කර්මාන්තයට යොමු කිරීම අවශ්‍යයෙන් ම සිදුවිය යුත්තකි.
මැලේසියාව අද ලෝකයේ ඉහළම පාම් තෙල් සැපයුම්කරු වී ඇත්තේ ඔයිල් වගා කිරීමෙන් පමණක් නොව, එයින් ලබා ගන්නා පාම් තෙල් ගබඩා කිරීමේ පහසුකම් දියුණු කිරීමෙනි. එරට වාර්ෂික පාම් තෙල් නිෂ්පාදනයෙන් මෙට්‍රික් ටොන් ලක්ෂ 50 ක් ඕනෑම අවස්ථාවක ගබඩා කිරීමේ හැකියාව එරට සතුව තිබේ. ඒ අනුව එරට පාම් තෙල් සැපයුම ස්ථාවරව පවත්වාගෙන තිබේ.
මැලේසියාව අපට ආදර්ශයක් වන්නේ නම් සහ අප සත්‍ය ලෙස ම ජාතික ආර්ථිකයක් ගොඩ ගැනීමට කැපවී සිටින්නේ නම්, දේශීය පොල් තෙල් කර්මාන්තය අවදිකර, එම පොල් තෙල් ගබඩා කිරීමේ පහසුකම් දියුණු කළ යුතුයි. 1980 දශකයේ තිබූ පොල් තෙල් ගබඩා ටැංකි දිරාපත් වී ඇත. ඉතිරි ඒවායේ ගබඩා කර ඇත්තේ පොල් තෙල් නොවේ. වර්තමාන ඉල්ලුම දෙස බලන විට මේ රටේ පොල් වගාකරුවන්ගේ සහ පාරිභෝගිකයින්ගේ ආහාර සුරක්ෂිත බව රැකීම සඳහා අවම තරමින් පොල් තෙල් මෙ.ටොන් 50,000 ක් ගබඩා කර ගැනීමේ ශක්තිය ශ්‍රී ලංකාව සතුව තිබිය යුතුයි. එවැන්නක් නැත. එයයි වෙළෙඳ හා පාරිභෝගික අමාත්‍යාංශයේ කාර්ය භාරය විය යුත්තේ.
පොල් නිෂ්පාදනය යනු මාස 43 ක දිගු උද්භිද විද්‍යාත්මක කතාන්දරයකි. පොල් මලක් ඇසට පෙනීමට පටන්ගෙන ගෙඩියක් වීමට මාස 24 ක් ගනී. මලක් විවෘත වී ගෙඩියක් වීමට මාස 12 ක් ගනී. මේ සියලු කාලාන්තරයන් තුළ නියඟය වැනි සාධක විටින් විට ඇති විය හැකියි. ඒවා විද්‍යාත්මක පාලනය කළ හැකි වුව ද, නියඟයේ බලපෑම සහමුලින් ම තුරන් කිරීමට කිසිවෙකුට කවරදාවත් හැකිවන්නේ නැත. එය ස්වභාව ධර්මය හා බැදී පවතී. එහෙත් කුඩා කුහුඹියාගෙන් අප ඉගෙන ගන්නා වැදගත්ම පාඩම නම් අහිතකර කාලය සඳහා ආහාර ගබඩා කිරීමට පුරුදු වීමයි. මේ අනුව, පොල් ඵලදාවේ ඉහළ පහළ යාම් පාලනය කර ගැනීමට සහ එමගින් පොල් වගාකරුවා හා පාරිභෝගිකයා ආරක්ෂා කර ගැනීමට පොල් තෙල් හා පොල් කිරි, සැකසීමට සහ ගබඩා කිරීමට ජාතික ප්‍රතිපත්තියක් සැලසුම් කිරීම සිදුවිය යුතුය.
</ART>
<ART>
දිගු වෙරළ තීරයට උරුම කියන මීගොමුවේ ඉපැරැණි සංචාරක හෝටලය
'බ්‍රවුන්ස් බීච්'
සංචාරක කර්මාන්තය නිසා මීගමු නගරය ප්‍රසිද්ධියට පත්වෙද්දී එහි එක් සුවිශේෂ හෝටලයක නමද ඒ සමඟම ගිලිහී යා නොහැකි ලෙසින් බැඳී පවතී. හෝටලයක් හා සබැඳි පුළුල් හා දිගු වෙරළ තීරුවක් මේ හෝටලය හා සම්බන්ධව පවතී. දීර්ඝ ඉතිහාසය මෙන්ම සේවය පිළිබඳ හොඳ නමත් හෝටලයේ කීර්තිනාමය තවත් වැඩි කරවයි.
මීගමුවේ ඉපැරැණිම සංචාරක හෝටලය හා මීගමුවේ අංක එකේ හෝටලය ලෙස සැලකෙන මීගමුව බ්‍රවුන්ස් බීච් හෝටලය දේශීය සංචාරකයන් දිනාගැනීම සඳහා ද විශේෂ වැඩසටහනක් දියත් කරයි.
දැනටමත් දේශීය විදේශීය සංචාරකයන්ගේ සිත් දිනාගැනීමට සමත්ව ඇති මෙම හෝටලය සතිඅන්ත හා සතියේ දිනවල සමුළු සම්මන්ත්‍රණ පැවැත්වෙන ඒකකයක් ලෙස ද ප්‍රචලිත කිරීම හෝටල් බලධාරීන්ගේ අභිලාෂය වී තිබේ.
මීගමුවේ පමණක් නොව මුළු රටේම වුව දීර්ඝම හා වඩා පුළුල් මුහුදු වෙරළ සහිත බ්‍රවුන්ස් බීච් හෝටලය මීගමුව සංචාරක හෝටල් පිහිටි වෙරළ තීරුවේ ඉතා මනස්කාන්ත පරිසරයක පිහිටියේය. ඒ නිසාම සතිඅන්තවල කෙටි නිවාඩුවක් ගත කිරීමට පැමිණෙන සමාාගම් සේවක කණ්ඩායම්වලද නෙත් සිත් දිනා ගැනීමට බ්‍රවුන්ස් බීච් හෝටලය සමත්ව තිබේ. එසේ පැමිණෙන පිරිස්වලට කඹ ඇදිල්ලේ සිට බීච් වොලිබෝල් දක්වා විවිධ විනෝද ක්‍රීඩා තරගවලට පහසුකම් සලසන බ්‍රවුන්ස් බීච් හෝටලය කුඩා දරුවන් සඳහා සංගීත පුටු තරග වැනි විනෝද ක්‍රීඩා සංවිධානය කිරීමට ද සූදානම්ව සිටී. ඒ සඳහා විශේෂ පැකේජයක් හෝටලය විසින් හඳුන්වා දී තිබේ.
1968 දී එවකට රාජ්‍ය ඇමැතිව සිටි ජේ.ආර්. ජයවර්ධන මහතා අතින් මුල්ගල් තබා 1970 දී සංචාරක ඇමැති ලෙස පී.බී.ජී. කළුගල්ල මහතා අතින් බ්‍රවුන්ස් බීච් හෝටලය විවෘත කෙරුණේ බ්‍රවුන්ස් සමාගම සතු ආයතනයක් ලෙසය. බ්‍රවුන්ස් බීච් හෝටලය අද ක්‍රියාත්මක වන්නේ කණ්ඩලම හෝටලය ඇතුළු ලංකාවේ හෝටල් 10ක් හා මාලදිවයිනේ හෝටල් තුනක් අයත් එයිට්කන් ස්පෙන්ස් හෝටල් සමූහය යටතේය.
කාමර සියල්ල පිරීගොස් පූර්ණ ධාරිතාවකින් අද බ්‍රවුන්ස් බීච් හෝටලය කටයුතු කරයි.
පහසුකම්
බ්‍රවුන්ස් බීච් හෝටලය වායු සමනය කළ කාමර 140 කින් යුක්තය. සුවිශේෂ පහසුකම් සෑම හෝටල් කාමරයකටම සපයා ඇති අතර වෙරළ ආසන්නයේම පිහිටි කාමර 25ක් ද කබානාස් 4ක් ද වෙයි. පුළුල් පිහිණුම් තටාකය, ස්කොච්, ටෙනිස් ක්‍රීඩාංගන අවශ්‍යතාව අනුව ලබාගත හැකි සංචාරක බෝට්ටු සේවය සඳහන් කළ යුතු සුවිශේෂ සේවාවන්ය. හෝටලය සතු භෝජනාගාර සංඛ්‍යාව හතරකි.
සම්මන්ත්‍රණ ශාලා
ජෙස්මින් හා ගෝල්ඩන් ඕකිඩ් උත්සව ශාලා සමුළු, සම්මන්ත්‍රණ, ප්‍රියසම්භාෂණ හා මංගල උත්සව සඳහා අවශ්‍යතාව අනුව ලබාගත හැකිය. මෙයට අමතරව කුඩා ප්‍රමාණයේ සම්මන්ත්‍රණ ශාලාවක් ද වෙයි.
මෙම හෝටලයට පැමිණෙන දේශීය හෝ විදේශීය ඕනෑම සංචාරකයෙක් නැවතත් වතාවක් පැමිණෙන ආකාරයේ ඉහළ සේවාවක් සැලසීම සමස්ත හෝටල් කාර්ය මණ්ඩලයේම ඉලක්කය යැයි සහකාර කළමනාකරු රජීව රාජපක්ෂ මහතා කියයි. හෝටලයේ කාර්ය මණ්ඩලය 268 කි.
හෝටලයට මේ දිනවල එන සංචාරකයන් සති දෙක තුන නිවාඩු ගත කරන්නට පැමිණෙන සංචාරකයන් බවද කී රාජපක්ෂ මහතා සමහරු දෙවැනි තුන්වැනි වතාවන්ට පැමිණි අය බව ද කීය. මෙම සංචාරක වාරයේදී හෝටල් සංචාරකයන්ගෙන් පිරී ඉතිරී යාම නිසා හෝටල් කාර්ය මණ්ඩලයට ලැබෙන සේවා ගාස්තුවද සැලකිය යුතු ලෙස ඉහළ යාම නිසා ඔවුන්ගේ මානසික මට්ටම ද ඉහළ තත්ත්වයක තිබෙන බව ද ඔහු පෙන්වා දුන්නේය.
බ්‍රවුන්ස් බීච් හෝටලයේ උත්සව භාර කළමනාකරු ලෙස සේවය කරන්නේ කොළඹ ඉන්ටර් කොන්ටිනෙන්ටල් හෝටලයේ වසර 11 ක පළපුරුද්ද ඇති උපුල් මාරඹේ මහතාය.
තේමා හතක්
සතියේ දින හතට තේමා හතක් යටතේ රාත්‍රි කෑම පිළියෙළ වෙයි. ලොබ්ස්ටර් නයිට්, ප්‍රෝන් නයිට්, බොන්ෆයර් නයිට්, බාබතිව් නයිට්, ඉතාලියානු කෑම හා ශ්‍රී ලංකා නයිට් සතියේ එක් එක් දිනට කල එළි බසී. මීගමුවේ තිබෙන එකම රාත්‍රි සමාජ ශාලාවද බ්‍රවුන්ස් බීච් හෝටලයේ පිහිටා තිබේ.
පරිසර හිතකාමී
ඉවතලන සියලු දේ වර්ගීකරණය කරමින් පරිසර හිතකාමී ප්‍රතිපත්තියක් මෙම හෝටලය මඟින් ක්‍රියාත්මක කරන බව කී එහි සහකාර ඉංජිනේරු ලලිත් රොද්‍රිගු මහතා අහක දමන දෙයක් නැති තරමට ඉවත ලන දේ ප්‍රතිචක්‍රීකරණ වැඩපිළිවෙළට යොදා ගන්නා බව කීය. බ්‍රවුන්ස් බීච් හෝටලයට පසුගිය වසරේ සිට එක්ව ඇති අලුත් අංගය ආයුර්වේද ප්‍රතිකර්ම ඒකකයයි. තුන්දොස් සමනය කිරීම සඳහා ශ්‍රීරෝධාර, ස්ටීම්බාත් හා ශරීර සම්භාහනයන් කෙරෙන්නේ සුදුසුකම් ලත් ආයුර්වේද වෛද්‍යවරියක වන වෛද්‍ය මල්ලිකා චන්ද්‍රරත්න මහත්මියගේ උපදෙස් හා මඟපෙන්වීම යටතේය. තම ප්‍රතිකර්ම ගැන විදේශීය සංචාරකයන් ලොකු උනන්දුවක් ඇතැයි කීය.
දේශීය හා විදේශීය ආයතනවල සම්මන්ත්‍රණ, සාකච්ඡා, විවාහ මංගල උත්සව හා මධුසමය ගතකිරීමට පැමිණෙන අයගෙන් බ්‍රවුන්ස් බීච් හෝටලයට අඩුවක් නැත.
ආහාර ඇතුළත්ව තනි පුද්ගලයකු සඳහා කාමර ගාස්තුව 3040 ක්ද, දෙදෙනකු සඳහා 4500 ක්ද, තිදෙනකු සඳහා ගාස්තුව 5850 ක්ද වෙයි.
හෝටලයේ අධ්‍යක්ෂ සාමාන්‍යාධිකාරීවරයා ලෙස ෆීලික්ස් රුද්‍රිගු මහතා කටයුතු කරයි. ජේ.සී.ආර්. කුරේ මහතාගේ සභාපතිත්වයෙන් යුත් හෝටල් අධ්‍යක්ෂ මණ්ඩලයට වී.එච්. ත්‍යාගරාජා, ඩී.එච්.එස්. ජයවර්ධන, ජේ.එම්.එස්. බ්‍රිටෝ, ආචාර්ය වී.පී. විට්ටච්චි සහ එන්.එම්. උදේශී මහත්ම මහත්මීහු ඇතුළත් වෙති.
හෝටලය පිළිබඳව එහි සේවා පිළිබඳව ඕනෑම විස්තරයක් 031- 2222031 දුරකථනයට ඇමතීමෙන් ලබාගත හැකි යැයි අලෙවි විධායක සුරේෂ් දිසානායක මහතා කියයි.
- සරත්
සේයාරූ - රුවන් ද සිල්වා
<PIC>. නාන තටාංකය</PIC>
<PIC>. ආයුර්වේද ප්‍රතිකාර</PIC>
<PIC>. පිළිගැනීමේ කවුන්ටරය</PIC>
<PIC>. විදේශිකයෝ ආහාර ගනිමින්</PIC>
<PIC>. අපේ උදවියත් මෙහි එනවා</PIC>
<PIC>. අවන්හල</PIC>
<PIC>. කාමරයක්</PIC>
<PIC>. රජීව රාජපක්ෂ සහකාර කළමනාකරු</PIC>
<PIC>. ආයුර්වේද ප්‍රතිකාර</PIC>
<PIC>. බ්‍රවුන්ස් බීච් හෝටලය</PIC>
</ART>
<ART>
මිල අඩු රසින් ඉහළ බීගා චීස් කළුතොට ෆුඩ්ස් වෙතින්
දසක දෙකක ඉතිහාසයක් ඇති කළුතොට ඕගනයිසේෂන් සමූහ ව්‍යාපාරයේ අනුබද්ධායතනයක් වන කළුතොට ෆුඩ්ස් සමාගම ඕස්ට්‍රේලියාවේ බීගා චීස් නිෂ්පාදන පහසු මිලට මෙරට වෙළෙඳ පොළට සපයයි. මෙම රුචිකත්වයට ගැළපෙන අයුරින් හා විවිධ වයස් මට්ටම් හා රෝගී නිරෝගී සියල්ලනටම පරිභෝජනය කළ හැකි අයුරින් විවිධ වර්ගවල චීස් වර්ග බීගා නාමය යටතේ වෙළෙඳ පළට හඳුන්වාදී තිබීම මෙහි විශේෂත්වයයි.
අදින් දසක දෙකකට ඉහත කැලණියෙන් බිහිවූ කළුතොට ඕර්ගනයිසේෂන්ස් සමූහ ව්‍යාපාරය වර්තමානය වන විට ලංකාවේ ප්‍රධාාන පෙළේ ගොඩනැගිලි ඉදිකිරීමේ සහ කල්බදු ව්‍යාපාර ඇතුළු සාර්ථක ව්‍යාපාරයක් බවට පත්ව තිබේ. නවසිය හැත්තෑව දශකයේ අගභාගයේදී ජපානයෙන් වාහන ආනයනය කොට අලෙවියෙන් ව්‍යාපාරය ඇරැඹු කළුතොට ඕර්ගනයිසේෂන්ස් සමූහ ව්‍යාපාර ලංකාවට හඳුන්වා දුන් නවතම ව්‍යාපාරික සමාගම කළුතොට ෆුඩ්ස් සමාගමය.
2002 වසරේ දී ඇරැඹුණු කළුතොට ෆුඩ්ස් සමාගම ඕස්ට්‍රේලියාවේ නිෂ්පාදිත කේජු හා කිරි ආහාර අතරින් එරට වඩාත් ජනප්‍රිය කේජු වර්ගයක් වන බීගා චීස් හා කිරි ආහාර වර්ග නිෂ්පාදනය කොට බෙදා හරී.
කිරි ආහාර
ලෝකයේ උසස්ම තත්ත්වයේ කේජු වර්ග හා කිරි ආහාර නිපදවන රටවල් අතර ඕස්ට්‍රේලියාවට මුල් තැනක් හිමි වෙයි. ඕස්ට්‍රේලියාවේ සරුසාර තණබිම්වල ඇතිකරනු ලබන උසස් වර්ගවලට අයත් දෙනුන් ගෙන් දොවා ගන්නා ඉස්තරම් කිරිවල නැවුම් රසයත්, ගුණයත් ඒ අයුරින්ම සුරැකෙන පරිදි වසර සිය ගණනකටත් වඩා පරණ සාම්ප්‍රදායික ක්‍රමවලට අනුව සකස් කරනු ලබන කේජු වර්ගයකි බීගා. ඕස්ට්‍රේලියානු ජනතාව අතර අංක එකේ ස්ථානයෙහි වැජැඹෙන බීගා චීස් හා කිරි ආහාර වර්ග මෙරට ජනතාවට හඳුන්වා දීමේ අරමුණ ඇතිව බීගා චීස් මෙරටට ආනයනය කොට බෙදාහැරීම සඳහා කළුතොට ෆුඩ්ස් සමාගම ඇරැඹු බව සමාගමෙහි මෙහෙයුම් අධ්‍යක්ෂවරයා පවසයි.
ඕස්ට්‍රේලියාවේ බීගා චීස් සමූපකාර සමාගම හා සෘජු සබඳතා ගොඩනඟා ගෙන බීගා චීස් හා කිරි ආහාර සඳහා ශ්‍රී ලංකාවේ එකම නියෝජිතයා බවට කළුතොට ෆුඩ්ස් සමාගම පත්කර ගැනීමට කළුතොට සමාගම් සමූහය සමත්ව තිබේ.
පැරැණි වට්ටෝරුවක්
ඕස්ට්‍රේලියාවේ සිඩ්නි හා මෙල්බර්න් නගර අතර නිව් සවුත්වේල්ස් දේශ සීමාව අසබඩ පිහිටි බීගා මිටියාවතේ වර්ෂ 1899 ජුලි මස 15 දා බීගා සමූපකාර සමාගම පිහිටුවා එමඟින් බීගා මිටියාවතේ කිරි ගොවීන්ගේ කිරි එකතුකොට බීගා චීස් නිෂ්පාදනය ආරම්භ කොට තිබේ. එදා පටන් අද දක්වාම බීගා මිටියාවතේ චීස් නිෂ්පාදනය කෙරෙන්නේ ඔවුනට ම ආවේණික සම්ප්‍රදායානුකූල රහස් වට්ටෝරුවකට අනුකූලවය. ස්වභාවික කිරි රසය හා පෝෂ්‍ය ගුණය ද රැකගෙන නිෂ්පාදිත බීගා චීස් හා කිරි ආහාර වර්ග ඕස්ට්‍රේලියාවේ ඉතා ජනප්‍රියය. බීගා චීස් වෙළෙඳපොළේ ඇති සෙසු චීස් වර්ගවලට වඩා මිලෙන්ද අඩුය.
ටොන් 5000ක්
තත්ත්වයෙන් හා රසයෙන් උසස් බීගා චීස් ඇතුළු කිරි ආහාර සංසන්දනාත්මකව අඩු මිලකට අලෙවි කළ හැකි වන්නේ ඕස්ට්‍රේලියානු බීගා කිරි නිෂ්පාදන සමාගම එරට කිරි ආහාර නිෂ්පාදනයේ විශාල ඒකාධිකාරයක් දරන හෙයිනි. බීගා සමූපකාර සමාගම මසකට කේජු ටොන් 4000 - 5000ක් පමණ නිපදවනු ලබයි. නිෂ්පාදනය ඉහළ වන හෙයින් එහි මිලද අඩුය.
බීගා සමාගමේ තවත් විශේෂත්වයක් වන්නේ චීස් හා අනෙකුත් කිරි ආහාර වර්ග විශාල සංඛ්‍යාවක් නිෂ්පාදනය කිරීමයි.
සෘජු පරිභෝජනය සඳහා නිෂ්පාදිත චීස් පෙති, විවිධ රස කළ චීස් පෙති, ළමයින් සඳහා මේදය අඩු හෝ රහිත චීස් වර්ගවලට මුල් තැනක් හිමි වෙයි. ද්විතීය පරිභෝජනය සඳහා නිෂ්පාදිත කිරි ආහාර අතර, සැන්විචර්ස් වර්ග, බර්ගර් හා පිට්සා වර්ග තැනීම සඳහා යොදනු ලබන චීස්ද බාබක්‍යු කිරීම ඇතුළු ආහාර පිසීම සඳහා භාවිතා කැරෙන චීස් වර්ග ද වේ. මේ කවර වර්ගයක් වුවත් තැනීම සඳහා බීගා සමූපකාර සමාගමය හොඳම වර්ගයේ කිරි යොදා ගැනීම එහි ඇති විශේෂත්වයකි.
දැනට වසර පහකට පමණ පෙර සිට ලංකාවේ ඇතැම් සුපිරි වෙළෙඳසල්වල පමණක් සුළු වශයෙන් අලෙවි කැරුණු බීගා නිෂ්පාදන වසර 2002 සිට කළුතොට ෆුඩ්ස් සමාගම මඟින් යාපනය, අම්පාර හා මඩකලපුව වැනි දිස්ත්‍රික්ක හැරුණු විට දිවයිනේ හැම පළාතකම ප්‍රධාන පෙළේ සුපිරි වෙළෙඳසල්, සිල්ලර වෙළෙඳසල් සහ සතොස වෙළෙඳසල් මඟින් අලෙවි කිරීම ආරම්භ කැරිණ.
මේදය අවම කළ
බීගා චීස් වර්ග ගණනාවක් ඇති හෙයින් බාල - මහලු, රෝගී - නිරෝගී සැමට සෞඛ්‍යාරක්ෂිතව පරිභෝජනය කළ හැකිය. ළමයින් සඳහා සම්පූර්ණ යොදය සහිත කිරිවලින් නිෂ්පාදිත ප්‍රෝටීන් අධික බීගා ජස්ට් හෝ කිඩ්ස් චීස් පෙති, කුඩා ටින්වල ඇසිරු චීස්, බීගා චෙඩාර් චීස් ආදිය ද වැඩිහිටියන් සඳහා ගම්මිරිස්, සුදුළූණු ආදී විවිධ රසයෙන් යුතු චීස් වර්ග ද තිබේ. මේදය රහිත හෝ සියයට 50, සියයට 65 හෝ සියයට 95 ක් කොලෙස්ටරෝල් රහිත බීගා සුපර් ස්ලිම් චීස් පෙති හා චීස් කුට්ටි වඩාත් සුදුසු වන්නේ දියවැඩියාව, හෘද රෝග හෝ වෙනත් රෝගවලින් වැළකීම සඳහා කොලෙස්ටරෝල් පාලනය කළ යුතු පුද්ගලයන් සඳහා ය. මේදය අඩු චීස්, කිරි හෝ බටර් වර්ග ලබා ගැනීමට හැකි වීම ද විශේෂත්වයකි. බීගා චීස් මෙන්ම සම්පූර්ණ යොදය සහිත හා මේදය රහිත නැවුම් එළකිරි ද ඉදිරියේදී හඳුන්වා දෙනු ලැබේ. පේස්ට්‍රි, සැන්ඩ්විච්, බර්ගර් හෝ බාබකියු ක්‍රමයට ආහාර සකස් කිරීමේ දී භාවිතා කළ හැකි චීස් කුඩු හා පෙති ද ක්‍රීම් චීස් වර්ග ද මේ අතර වේ. බීගා චීස් හලාල් ක්‍රමයට ද සකස් කරනු ලබන අතර, ඕස්ට්‍රේලියාවේ හදවත් රෝග පදනමේ අනුමැතිය ලබා තිබීම ද බීගා කිරි නිෂ්පාදන ලෝකයේ ජනප්‍රියත්වයට පාත්‍ර වීමට හේතුවී තිබේ.
නව වසරට
බීගා කිරි ආහාර සඳහා ලංකාවේ එකම වෙළෙඳ නියෝජිතයා ලෙස කටයුතු කරන කළුතොට ෆුඩ්ස් සමාගම එළැඹෙන අලුත් අවුරුදු සමය තුළ සෑම පාරිභෝගිකයකු විසින් ම මිල දී ගන්නා ග්‍රෑම් 113 කුඩා බීගා චෙඩාර් චීස් ටින් එකක් සඳහාම තවත් එකක් නොමිලේ ලබා දීමට සූදානම් ය. මාර්තු මස පළවැනිදා සිට අප්‍රේල් මස අග දක්වා දිවයින පුරා පිහිටි අලෙවිසල්වලින් මෙම අමතර වාසිය ලබා ගැනීමේ අවස්ථාව පාරිභෝගිකයනට හිමි වෙයි.
සාගරිකා දිසානායක ජයසිංහ
ඡායාරූප - සුදම් ගුණසිංහ
<PIC> කළුතොට ඕර්ගනයිසේෂන්ස් සමාගම</PIC>
<PIC> මේදය අවම කළ බීගා චීස්</PIC>
<PIC> කුඩා ප්‍රමාණයේ චීස්</PIC>
<PIC> ළමයින් සඳහා "බීගා ජස්ම් හෝ කිඩ්ස්"</PIC>
<PIC> චීස් සැන්ඩ්විච්</PIC>
<PIC> ආහාර පිසීමට යොදා ගන්නා චීස්</PIC>
</ART>
<ART>
වෙදකම රූපලාවණ්‍යයට එක්කල කුමාරි
වෛද්‍ය වෘත්තිය හා රූපලාවණ්‍යය යන අංශ දෙකේම එක ලෙස දස්කම් පාන ඇය දේශීය වෛද්‍ය ක්‍රමයේ ඉපැරණි අංග රූපලාවණ්‍යය වර්ධනයෙහිලා උපයෝගී කර ගත හැකි ආකාරය ගැන ප්‍රායෝගික අත්හදා බැලීම් කරන ඇය ඉපැරැණි පුස්කොළ පොත්වල බෙහෙත් වට්ටෝරු වල ආධාරයෙන් රූප ලාවණ්‍යය වර්ධන කටයුතු වල නිරත වෙයි.
කැලණියේ කුමාරි දිසානායක මහත්මිය ආයුර්වේද වෛද්‍යවරියකි. එහෙත් දේශීය වෛද්‍ය වෘත්තිය ඇසුරෙන් ලද දැනුම යොදවනුයේ කාන්තා පරපුරේ රූප ලාවණ්‍ය රැක දීමට ශිල්පීය ක්‍රම හඳුන්වාදීම සඳහා ය.
දිවයිනේ සුපතල රූප ලාවණ්‍ය ශිල්පිනියක වන කුමාරි දිසානායක මහත්මිය කාන්තා රූප ලාවණ්‍ය රැකදීමට දේශීය ඖෂධ උසස් ප්‍රතිඵල ලබාදෙන බව පවසයි. රූපලාවණ්‍ය සඳහා දේශීය වෛද්‍ය ක්‍රමය යොදාගත හැකි ආකාරය 1979 ගම්පහ සිද්ධායුර්වේද වෛද්‍ය විද්‍යාලයේ ඉගෙනුම ලැබූ කාලයේදී අවබෝධ කැර ගත්තාය.
ඇය ආයුර්වේද වෛද්‍ය විද්‍යාලයට ඇතුළත් වන්නට පෙර ඉන්දියාවේදී රූපලාවණ්‍ය පාඨමාලාවක් හදාරා තිබිණි. එම පාඨමාලාව හදාරා ලංකාවට පැමිණි ඇය වෘත්තියක් ලෙස රූප ලාවණ්‍ය ශිල්පය තෝරා ගත්තාය. දේශීය වෛද්‍ය ක්‍රමය ඇසුරෙන් එය වඩාත් සාර්ථකව හඳුන්වා දිය හැකි බව තරයේ විශ්වාස කළාය.
කොවක්කා, අමුකහ, කොහොඹ, කොට්ටම්බා වැනි ස්වාභාවික දේවලට අමතරව රස දිය මිශ්‍ර රස ඖෂධ සමග මිශ්‍ර කළ පසුව මේ ඖෂධ වල සාර්ථක ප්‍රතිඵල ලබා ගැනීමට හැකි බව ඇයට අවබෝධ විය. කෘත්‍රිම ආලේපන වලින් තාවකාලිකව සුවයක් ලැබෙනමුත් කල් යාමේදී එය අතුරු ආබාධයනට හේතු වන බව කිව හැක්කේ දේශීය වෛද්‍යවරියක් ලෙස ඇති අවබෝධය නිසා බව ඇය කියයි.
මෙරට කාන්තා සමාජයේ වැඩි හරියක ගේ නැඹුරුව දේශීය ශාකසාර ඇසුරෙන් රුව රැක ගැනීමේ ශිල්පීය ක්‍රම භාවිතයට බවත් කෘත්‍රිම ආලේපනවලට අකමැත්ත දක්වන බොහෝ පිරිස් තම ප්‍රතිකාර ක්‍රම අනුගමනය කර සාර්ථක ප්‍රතිඵල ලබා ඇති බවත් ඇය කීවාය. ඇය මේ පිළිබඳ තවදුරටත් දැක්වූ අදහස් මෙසේය.
කුරුණෑගල දී මම 1986 දී රූපලාවණ්‍ය උපදේශිකාවක් ලෙස පංතියක් ආරම්භ කළා. එම පංතිය වඩාත් ජනප්‍රිය වු නිසා දිවයිනේ සෙසු පළාත් ගණනාවකම පංති පැවැත්වූවා. මේ හැම පංතියකටම විශාල ශිෂ්‍ය පිරිස් සහභාගි වූවා. මුල් කාලයේ දී මගේ පංතිවලට සහභාගි වූ අය අද රූපලාවණ්‍ය විශේෂිත උපදේශිකාවන් ලෙස කටයුතු කරමින් තම ජීවන වෘත්තිය සකසාගෙන තිබීම පිළිබඳව මා අද දවසේ අත් විඳින්නේ ප්‍රියතම ආශ්වාදයක්.
ලියක මනාලියක වන දිනයේ ඇගේ රූපලාවණ්‍ය හැඩ ගැන්වීම මත ඇය පියකරු ළඳක් බවට පත් වෙනවා.
මගේ ලොකු තාත්තා විදුහල්පතිවරයෙක් වගේම දේශීය වෛද්‍යවරයෙක් ඔහුට අයත් පුස්කොළ පොත්වල සඳහන්ව තිබූ බෙහෙත් වට්ටෝරුවලින් ඔහු අත්දුටු බෙහෙත් පිළිබඳ දැනුම ලබා ගැනීමට මට හැකි වුණා.
රූපලාවණ්‍ය ක්ෂේත්‍රයෙන් අපි සිරුර හැඩ කර ගන්න උත්සාහ ගන්නවා වගේම පරිසරය රැකීම අපේ යුතුකමක්. සිංහරාජයේ ඇති දේශීය ඖෂධ පැළෑටි සුරකීම කාලෝචිත ක්‍රියාවක් විය යුතු යැයි මගේ හැඟීමයි.
සිරුරේ රුව අලංකාර කර ගත්තා සේම යහපත් සෞඛ්‍ය තත්ත්වයක් පවත්වා ගැනීමද වැදගත් වෙනවා. මේ අතින් බලන කල දේශීය ශාක සාර මිශ්‍ර ආලේපන සිරුරේ පැහය දීප්තිමත්ව රැක දෙනවා මෙන්ම සෞඛ්‍ය තත්ත්වය ද ආරක්ෂා කරන බව කිව යුතුයි.
ඇය ජපානය, සිංගප්පූරුව, චීනය වැනි රටවලදී රූපලාවණ්‍ය ශිල්පීය දැනුම වඩාත් ඔප් නංවාගෙන ඇති අතර ජපානයේ ට්සුකුබා විශ්ව විද්‍යාලයේ උපාධියක් ද ජූන්ස් රූපලාවණ්‍ය පාසලේ ඩිප්ලෝමාවක්ද චීනයේ ජේන් හුනෙස් ඇකඩමියේ ඩිප්ලෝමාවක් ද ලබා ගෙන ඇත.
විස්තර හා ඡායාරූප
රංජිත් ප්‍රේමතිලක
<PIC>1. වෛද්‍යාචාරිනි කුමාරි දිසානායක.</PIC>
<PIC>2. කුරුණෑගල පැවැති වැඩ මුළුවෙන්.</PIC>
<PIC>3. එම අවස්ථාවට සහභාගි වූ හිටපු විපක්ෂ නායක මහින්ද රාජපක්ෂ මහතා පිළිගනිමින්.</PIC>
<PIC>4. ඇගේ අතින් හැඩ ගැන්වුණු මනාලියක්.</PIC>
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
යුරෝපා චාරිකා සටහන් - 51
අරුම පුදුම නිර්මාණයක් වන නැපෝලියන් සොහොන් ගැබ
භෂ්මාවශේෂ ඇත්තේ හත්වැනි 'පෙට්ටියේ'
පැරිසියේ 'ලෙ සැංවැලිද්' <FRWD>(THE HOTEL DES INVALIDES)</FRWD> හමුදා කෞතුකාගාරය පිහිටි ස්ථානයේම ඉදිවූ ගෝලාකාර ශිඛරය සහිත දෙව් මැදුරේ එක් සුවිශේෂ ස්ථානයක නැපෝලියන් සොහොන් ගැබ පිහිටා ඇති අන්දම ඔබට අද දැක බලාගත හැකිය.
නැපෝලියන් සොහොන් ගැබේ විශේෂතා කීපයකි. ඔබ නෙත් මානයේ මුලින්ම දිස්වන්නේ අමුතුම කලාත්මක හැඩතලයකින් කැටයම් සහිතව නිර්මාණය වූ මළ සිරුරක් බහාලන අන්දමේ පෙට්ටියකි. ඔබට සිතෙන්නේ නැපෝලියන් මහ සෙන්පතියාගේ භෂ්මාවශේෂ ඇත්තේ මේ පෙට්ටිය තුළ ඇති මංජුසාවක කියාය. එහෙත් මේ පෙට්ටිය තුළ තවත් පෙට්ටි හයක් ඇත. මුලින්ම රිදියෙන් නිමවූ පෙට්ටියකි. ඉන්පසු ඊයම් හා තඹෙන් කළ පෙට්ටි දෙකකි. මේ පෙට්ටි තුනම මැහොගනි දැවෙන් කළ පෙට්ටියක බහා ඇත. ඉන්පසු කළුවර ලීයෙන් හා ඕක් ලියෙන් කළ පෙට්ටි දෙකකි මේ සියල්ල එකින් එක බහාළූ පසු ඒ සියල්ල එක්තැන් කැර දැන් ඔබ දකින අගනා කැටයම් සහිත මේ පෙට්ටිය නිර්මාණය කැර ඇත.
මේ පෙට්ටිය ලෝකයේ ඉතාම දුර්ලභ ඛනිජ වර්ගයකින් නිර්මාණය කැර තිබේ. අතිමහත් ධනස්කන්දයක් වැය කැර පින්ලන්තයෙන් ගෙන්වා ගත්<FRWD>RED PORPHYRY </FRWD>නම් අගනා ඛනිජ වර්ගයකින් මෙය නිර්මාණය කැර ඇත. භෂ්මාවශේෂ තැන්පත් කැර ඇත්තේ මා කලින් සඳහන් කළ මුල්ම වීදුරු පෙට්ටියේ දියමන්ති මංජුසාවක් තුළය.
නැපෝලියන් ප්‍රංශ විජයග්‍රහණයන් රැසකට හිමිකම් කියූ රණශූර සෙන්පතියකු ලෙස කීර්ති නාමයක් දිනා සිටියද ඔහු ප්‍රංශ ජාතිකයෙක් නොවේ. නැපෝලියන් උපත ලැබුවේ ඉතාලියේ බටහිර වෙරළින් ඔබ්බෙහි පිහිටි කෝසිකා නම් දූපතේය.
නැපෝලියන් කුඩා අවදියේ සිටම අධිෂ්ඨානශීලී ලෙස ජයගත යුතු ඉලක්කය කරා නොබියව යන ළමයකු ලෙස කාගේත් ආදරය දිනා ගත්තේය. පියා පුතුගේ නිර්භීත පැවතුම් නිසාම ප්‍රංශය වෙත ගෙන ගොස් එහි හමුදා පාසලේ පුහුණුව සඳහා ඇතුළු කළේය. දහසය හැවිරිදි නැපෝලියන් දෙවැනි ලුතිනන්වරයකු ලෙස ප්‍රංශ කාලතුවක්කු හමුදාවට බැඳිණි.
පියා මිය යෑමෙන් පසු සොයුරු සොයුරියන් හය දෙනකු හා මව නඩත්තු කිරීමේ වගකීමට උරදෙනු පිණිස නැපෝලියන් යළි ඉතාලියට ගියේය. ඔහු කෝසිතානු දූපතේ ජාතික ආරක්ෂක බලකායට එක්විය. ආරක්ෂක හමුදා නිලධාරීන් සමඟ මත ගැටුම් ඇතිවීමට වැඩි කලක් ගියේ නැත. ගැටුම කූට ප්‍රාප්තියට පත්වූ මොහොතක නැපෝලියන් යළි ප්‍රංශය බලා පලා ගියේය. ඔහු ප්‍රංශ හමුදාවේ ඉහළ නිලයකට පත්විණි. ටූලෝන් වරායේ ඇතිවූ දරුණු සටනේදී හේ බ්‍රිතාන්‍ය නාවික හමුදාවට අයත් නෞකා පංතිය සහමුලින්ම විනාශ කළේය. සතුරන් පිරිසක් තුලියරි රජ මැදුර අල්ලා ගැනීමට තැත් කළ මොහොතේ දරුණු කාලතුවක්කු ප්‍රහාරයකින් ඔවුන් සහමුලින් ඝාතනය කළේය. නැපෝලියන්ගේ සංග්‍රාම උපක්‍රමශීලී බවට පිදෙන බුහුමනක් ලෙස මේජර් ජෙනරාල් තනතුර දක්වා ඔහු උසස් කරනු ලැබිණි. දිගින් දිගටම ලැබු ජයග්‍රහණයන්ගේ උණුසුම මැද මහා මැතිවරණයක් පවත්වා නැපෝලියන් එයින් ද විශාල ජයක් අත්කැර ගත්තේය. නැපෝලියානු නීති සංග්‍රහය නමින් නීති ග්‍රන්ථයක්ද ප්‍රකාශයට පත් කළේය. නැපෝලියන් ඕස්ට්‍රියාව, පර්සියාව, රුසියාව යන රාජ්‍ය හමුදා සමඟ සටන් වැදී ඔවුන් පරදවා විශිෂ්ට ජයග්‍රහණ රැසක් අත්කැර ගත්තේය. නැපෝලියන්ට අවශ්‍ය වූයේ ප්‍රංශ අධිරාජයා වීමට නොව මුළු යුරෝපයේම අධිරාජයා බවට පත්වීමටයි.
එහෙත් මේ වනවිට බ්‍රිතාන්‍යයේ නායකත්වය යටතේ රටවල් ගණනාවක්ම නැපෝලියන් වීරෝධී ප්‍රහාරයකට කටයුතු සැලැසුම් කැර තිබිණි. වෙලිංටන් සාමි හා නෙල්සන් සාමි යන බ්‍රිතාන්‍ය යුද ජෙනරාල්වරු දෙදෙනා නැපෝලියන්ගේ සියලු උපක්‍රම ව්‍යවර්ථ කොට දරුණු ප්‍රහාරයකින් පසු ලිප්සිග් සටනේදී ඔහුගේ සමස්ත යුරෝප අධිරාජ උමතුව පරාජයට පත් කළහ. පසුව අත්ලාන්තික් සාගරයේ පිහිටි ශාන්ත හෙලේනා නම් දූපතට දැඩි රැකවල් මධ්‍යයේ පිටුවහල් කරනු ලැබීය. 1821 මැයි මස 25 දා මානසික කම්පනයෙන් රෝගීවූ නැපෝලියන් එම දූපතේදී අවාසනාවන්ත ලෙස මරු වැළඳ ගත්තේය.
නැපෝලියන්ගේ මෘත ශරීරය ප්‍රංශයට ආපසු ලබා ගැනීම සඳහා සාකච්ඡා ඇරැඹිණි. එහෙත් බ්‍රිතාන්‍යය එයට එකඟවූයේ නැත. ප්‍රංශයද තම උත්සාහය අත්නොහැරියේය. අවුරුදු විස්සක් පුරා ප්‍රංශය නැපෝලියන්ගේ භෂ්මාවශේෂ ගෙන්වා ගැනීමේ උත්සාහයේ දිගින් දිගටම නිරතව සිටියේය.
1840 මැයි 12 දා ප්‍රංස අභ්‍යන්තර කටයුතු ඇමැති චාල්ස් රෙමුරාට් මෙවන් ප්‍රකාශයක් කළේය. "නැපෝලියන් සෙන්පතියාගේ භෂ්මාවශේෂ ලබා ගැන්මට අප දීර්ඝ කාලයක් මුළුල්ලේ ගත් උත්සාහය අද සඵල වූ බව ප්‍රංශ ජනතාව වෙත ප්‍රීතියෙන් දැනුම් දෙමි."
විසිපස් වසරකට ආසන්න කාලයක් ශාන්ත හෙලේනා දූපතේ 'හුදකලා මිනිසකුව' සිටි නැපෝලියන් 1845 ඔක්තෝබර් 15 දා යළි ප්‍රංශය බලා පැමිණියේය.
නැපෝලියන්ගේ භෂ්මාවශේෂ තැන්පත් කළ යුත්තේ කොතැන ද? අනතුරුව මේ ප්‍රශ්නය පැන නැඟිණි. ලෙ සැන්වැලිද් නම් ආබාධිත සෙබළ විවේක නිකේතනයේ පිහිටි රාජකීය දෙව් මැදුරේ භෂ්මාවශේෂ තැන්පත් කිරීමට අමාත්‍ය මණ්ඩලය එකඟතාවකට පැමිණිනි. දෙව් මැදුරේ රමණීය ආකෘතියට හානියක් නොවන සේ නැපෝලියන් සිහිවටනය නිර්මාණය කිරීම ගෘහ නිර්මාණ ශිල්පී ලුවිස් ටූලියස් වෙත පැවරිණි. එතෙක් නැපෝලියන්ගේ භෂ්මාවශේෂ ශාන්ත ජෙරොමි දෙව් මැදුරේ තැන්පත් කෙරිණි.
ඔබ අද දකින සැංවෙලීද් දෙව් මැදුරේ භෂ්මාවශේෂ තැන්පත් කිරීම සිදුවූයේ 1861 අප්‍රේල් 2 දාය. මේ සිහිවටනය වටා ඇති කැටයම් පංතීන් වෙත මොහොතකට ඔබේ නෙත් යොමු කරන්න. නැපෝලියන් මහා සෙන්පතියා ප්‍රංශය වෙනුවෙන් ලැබු විජයග්‍රහණ රැසක් එම කැටයම් තුළින් නිරූපිතය.
නැපෝලියන්ගේ අවසන් ඉල්ලීමද මේ ගෞරවනීය සිහිවටන බිමේ එක් තැනෙක මෙසේ දැක්වෙයි.
"මා ජීවිතටයත් වඩා ආදරය කළ ප්‍රංශ ජනතාව නිදහස් සුව විඳිමින් ඇවිද යන සේන් නදියේ ඉවුරේ කිසියම් තැනෙක මගේ භෂ්මාවශේෂ තැන්පත් කරන්න." සේන් ගං ඉවුරේම නොවුවද එය ආසන්නයේ දැවැන්ත ගෝලාකාර ශිඛර දෙව් මැදුරේ සුවිශේෂ සොහොන් ගර්භයක ඔහු තවමත් වීර සෙන්පතියකුසේ හුස්ම ගන්නා හඬ මොහොතකට හෝ ඔබ හදවතට ඇසෙනු ඇත.
- ධර්මසිරි ගමගේ
(ලබන සතියේ ලුර්දු දෙව් මැදුරට පිවිසෙමු.)
<PIC>1. නැපෝලියන් සොහොන් ගැබ</PIC>
<PIC>2. සොහොන් ගැබ පිහිටි ගෝලාකාර ශිඛරය සහිත දෙව් මැදුර</PIC>
<PIC>3. සේනාධිනායක නැපෝලියන්</PIC>
</ART>
<ART>
බීද්පායි උපමා
හිම දරුවාට අත් වූ ඉරණම
ටෙරා ස්ටොලිඩාහි වැල්ලෝනා ගම්මානයේ පෝසත් ගොවියෙක් විසුවා. ඔහුගේ පෝසත්කම වැඩිපුර රැඳී තිබුණේ ඔහු සතු සෑහෙන්න විශාල ගවපට්ටිය මතයි. එක් එක් කාලවල දී ඔහු තම ගව පට්ටිය තණ කවන්න දේශදේශාන්තරවලට දක්කා ගෙන ගිහින්, ඒ දේශවල මාස ගණන් රැඳී සිටියා. ගෙදර සිටි ඔහුගේ බිරිඳ සිත් ගන්නා පෙනුමක් වගේ ම හැඩකාර ඇඟපතක් තියෙන චපල එකියක්. ඒ ගමේ ම සිටි මහා පෝසතෙක් ඈට බැල්ම හෙළන්න වුණා. සැමියා ගමේ නැති කාලවල දී ඔහු ඇය සමඟ විනෝද වෙන්න පටන් ගත්තා.
ඔවුන් දෙන්නා හිතේ හැටියට කොච්චර සතුටින්, විනෝදයෙන් ගත කළා ද කිව්වොත් අන්තිමේ දී ඇය ගැබ්බර වුණා. නියම කල් එළඹුණා ම ඈ ලස්සන දරු පැටියෙක් බිහි කළා. ඇය ඔහුට පණ වගේ ආදරේ කළා.
බොහෝ කලක් ගෙදරින් බැහැර හිටිය ඇගෙ සැමියා සතුටින් පෙරළා ගෙදර ආවේ ඈ දකින නොඉවසිල්ලෙන්. ඔහු ගේ පැමිණීම ගැන ඔහු වගේ ම සතුටට පත් වූ බවයි බිරිඳ ඇඟෙව්වේ. පසුව සැමියා ගේ ඇතුළ විපරම් කර බැලුවා ම ඔහුට ගේ ඇතුළෙ ඒ මේ අත දුව පනින ලස්සන සුදු කොලු පැංචා දකින්න ලැබුණා.
"වස්තුවෙ, කොහෙද මේ පුංචි තක්කඩියා?" ඔහු ඇගෙන් විපරම් කළළා.
"අනේ රත්තරන්, මට ඔයාට කියන්න අමතක වුණා. ඔයා දන්නෙ නැද්ද, ඒ මගෙ නෙ! ඔයාට මතක නැද්ද අනේමින් අවුරුදු තුනකට විතර ඉස්සර මහ ලොකු හිම වැස්සක් ඇදන් වැටුණා? මම එදා අහළ පහළ තවත් තරුණියොත් එක්ක හිම බෝල සෙල්ලම් කළා. හිම බෝල හුඟක් අතපත ගාලා ගෙට ගොඩ වුණාට පස්සේ මට තේරුණා මගෙ කුසෙ දරුවෙක් ඉන්න විත්තිය. මට විශ්වාසයි, ඒ වෙන මොකුත් නෙමේ, හිම. ඒක ඒ දරුවාගෙන් ම ඔයාට පේනවනේ. අපේ චූටියා කොච්චර සුදු ද?"
ඇගෙ සැමියා ඈ කී කතා අදහන්න තරම් මෝඩයෙක් වුණේ නෑ. ඒ වුණත් ඇගෙ බේගලය තමා විශ්වාස කළ බවකුයි ඔහු පෙන්නුම් කළේ. ඈ ගැන තිබූ ආදරය නිසා ඔහු ඒ කාරණය හිතේ දරාගෙන හිටියා.
දවසක් දා ඔහු 'සුද්දාවත්" කැඳවා ගෙන ගෙදරින් බැහැර ගමනක් ගියා. එදා ගියා ගියාමයි ඊට පස්සේ සුද්දා ගැන කිසි දෙයක් අහන්නවත්, දකින්නවත් ලැබුණේ නෑ.
සැමියා සමඟ තම හුරතල් පුතා ද ආපහු එනකල් බිරිඳ ඇස් දල්වා ගෙන පාර දිහා බලා ගත් වන ම හිටියා. ඒ වුණත් පුතා නැතුව තම සැමියා විතරක් ආපහු එනවා දුටු ඈ කුහුලින් ඔහුගෙන් විමසුවා.
"අනේ කියන්නකෝ, කෝ මගෙ පැටියා? ඔයා මගෙ කිරිකැටියට මොකද කළේ?"
"අනේ මගෙ රත්තරන් වස්තුවෙ, අපි දෙන්නා අව් කාෂ්ටෙ හුඟ දුරක් ගියා. ඔයා දන්නවානේ දැනට දවස් දෙකකට කලියෙන් කොච්චර සැරට අව්ව පායලා තිබුණ ද කියලා. එතකොටයි මට වැටහුණේ ඔයා කී දේ සත්තයි කියලා. අයියෝ පව්, අසරණ පුංචි එකා. 'සුද්දා' එක පාරට ම දියවෙලා ගිහින් වතුර බවට හැරුණා!" සැමියා උත්තර දුන්නේ කිසි ගණනක් නැති විදියටයි.
මේක ඇහැව්වා විතරයි ඔහුගේ බිරිඳ කෝපයෙන් වියරු වැටිලා, ඔහුව අතහැර දාලා යන්න ගියේ නැවත කවදාවත් ආපහු නොඑන්නයි.
චන්ද්‍ර ශ්‍රී රණසිංහ
</ART>
<ART>
මාස දොළහට නම් ලැබුණු හැටි
යුද්ධයට අධිපති 'මාර්ස්' දෙවිඳු නමින් මාර්තු මාසය
සිංහල භාෂාවෙන් 'මාර්තු' ලෙස හැඳින්වෙන මෙම මාසය ඉංග්‍රීසි බසින් 'මාර්ච් -<FRWD>March</FRWD>' ලෙස හැඳින්වේ. පුරාණ රෝම දින දර්ශනයේ වසරේ ආරම්භක මාසය වූයේ ද මේ මාසය ය. අතීත රෝමන්වරුන් මෙම මාසයට 'මාර්ච්' ලෙස යෙදුයේ ඔවුනට අතිශය වැදගත් දෙවියකු වූ 'මාර්ස්' ගේ නම අනුව යමිනි.
අතීත රෝමන්වරුන් විසින් යුද්ධයට අධිපති දෙවියා ලෙස සලකනු ලැබූ 'මාර්ස්'<FRWD>Sky God </FRWD>හෙවත් අහස් දෙවියා ලෙස ද හැඳින්වේ. 'මාර්ස්' ස්වභාව ධර්මයේ දෙවිවරුන් අතරින් ඉතාමත් ම බලවත් හා ශක්තිමත් දෙවියකු ලෙස සැලකේ. අතීත රෝමන්වරුන් සිය කෙත් වතු බව බෝග සහ සතුන් විවිධ හානිවලින් ආරක්ෂා කර ගැනීම සඳහා මාර්ස් දෙවිඳු ගේ ආශිර්වාදය පැතූ බව සඳහන් වේ. මාර්ස් දෙවියා ගේ ඇති වැදගත්කම නිසා ම ඔව්හු සිය ප්‍රථම දින දර්ශනයේ ප්‍රථම මාය එම දෙවිඳු වෙනුවෙන් කැප කළහ.
එසේ ම වසන්ත සමයේ ආරම්භය එළඹෙනුයේ ද මාර්තු මාසයෙනි. තද කුණාටු සහ හදිසි වැසි ඇද වැටෙන මෙම මාසය යුද්ධයට අධිපති දෙවිඳුන් වෙනුවෙන් නම් කිරීම ඉතා සුදුසු බව අතීත රෝමන්වරු විශ්වාස කළහ. මාර්ස් දෙවියා නිතර ම නිරූපණය වනුයේ රැවුළක් සහිත ව දරුණු සහ රෞද්‍ර විලාශයකිනි. මාර්ස් දෙවියා නිරන්තරයෙන් හිස් ආවරණයක් සහිතව හෙල්ලයක් සහ පලිහක් අතැතිව නිරූපණය වෙයි.
එකල රෝමන්වරුන් ගේ ජීවිතයේ ඉතා වැදගත් ක්‍රියාකාරකම් වූයේ යුද්ධය සහ ගොවිතැන යි. මාර්ස් දෙවියා වෙනුවෙන් පුද කළ මාර්තු මාසයේ දී ඔවුන් මේ කටයුතු ආරම්භ කරයි. යුද්ධයකට පෙර දී මෙන් ම ගොවිපොළවල ධාන්‍ය රෝපණයට පෙර ඔව්හු මාර්ස් දෙවිඳු ගේ ආශිර්වාදය පැතූහ. එහෙයින් ම ඔව්හු මාර්ස් නම අනුව යමින් 'මාර්ච්' යන නම මෙම මාසයට යෙදූහ.
- සේමාලි නැන්දා
</ART>
<ART>
කිවිඳිය
පොදු ප්‍රශ්න අරභයා කාන්තාව සංවිධානය වීමේ වැදගත්කම
සංවාද පුවත් හසුනෙහි මෙවර කලාපයෙහි ඔවුන්ගේ කටයුතුවලට පත් කරන ලද ක්‍රියාකාරී කමිටුවක් ගැන සඳහන් වෙයි. ඊට අයත් වන සාමාජික පිරිසෙන් බහුතරයක් කාන්තාවන් ය. එහෙත්, කාන්තා රෝගිනියන් සම්බන්ධ වූ සංවිධානයක් වුව ද එහි පුරුෂ පක්ෂය ද සාමාජිකත්වය ලබා ඇත. සැබැවින් ම මෙම ක්‍රියාකාරී කමිටුවෙහි ඉලක්ක කටයුත්ත වන්නේ රෝගීන්ට අදාළ කටයුතු වුව ද, පළමුවන ලෝකයේ බොහෝ රටවල සාමාන්‍ය ජනතාව තම පොදු ප්‍රශ්නවල දී සංවිධානගත වීම ඉතා සුලභ ය. යහපාලනය <FRWD>(Good Governance) </FRWD>යනුවෙන් ලොව පුරා ප්‍රචලිත වෙමින් පවතින විනය ගරුක, විනිවිද භාවයෙන් යුතු, අර්ථවත් සමාජ හිතකාමී පාලන රටාව මෙම බොහෝ රටවල ආරම්භ වන්නේ ඉතා පහළ මට්ටමිනි. දැනට තෘණ මූල <FRWD>(Grass root)</FRWD> යන නාමයෙන් ප්‍රචලිත කුඩා සමාජ ඒකකවල මට්ටමිනි. ඒවා බොහෝ විට නිවාස සංකීර්ණ, මාර්ග පද්ධති, සෞඛ්‍ය සේවා යනාදිය අරභයා ඉතා මැනවින් ක්‍රියාත්මක වෙයි. නිවාස සංකීර්ණවල ජලය, විදුලිය හෝ බදු කුලී යනාදී කටයුතුවල දී අවශ්‍ය ආයතනය සමග ගනුදෙනු, සංවාද, නව යෝජනා ආදියට මැදිහත්වන්නේ එම ක්‍රියාකාරී කණ්ඩායමයි.
බොහෝ විට, පෞද්ගලික අංශය මගින් නඩත්තු කෙරෙන මහා මාර්ග ආදියේදී, මාර්ගවල යහපත් භාවය, නීති රීති ක්‍රියාත්මක කිරීම ආදිය ද සෞඛ්‍ය සේවා නම්, රෝග පැතිරී යන අවස්ථාවල රෝග මර්දන කටයුතු ආදිය ද සම්බන්ධයෙන් මෙම ඒකක ක්‍රියාකාරි වනු පෙනේ. එහෙත් තුන්වන ලෝකයට අයත් ශ්‍රී ලංකාව වැනි රටවල මෙබඳු තත්ත්වයක් දක්නට නැති බව අපි දනිමු. මහා මාර්ග, ඩිස්පෙන්සරි, ආරෝග්‍යශාලා ලබා ගැනීම, ඒවාට අවශ්‍ය කටයුතු අලුත්වැඩියා කිරීම්, අවශ්‍ය වන ද්‍රව්‍ය කාර්ය මණ්ඩලයට සැපයීම ආදියට ඒවායේ ග්‍රාහක පිරිස සම්බන්ධ නොවේ. මෙමගින් සිදුවන අයහපත් කරුණු දෙකක් ඇත. පළමුවැන්න එම සේවාවන් ලබන පිරිස එම ආයතනවලට ආගන්තුක වීමයි. දෙවන කරුණ නම් ඔවුන් දෙපිරිස අතර සම්බන්ධීකාරක පුරුක ලෙස පෙනී සිටීමට දේශපාලනයින්ට අවකාශ ලැබීමයි. මෙම කරුණ අද සටහනට වැදගත් වන්නේ කුමක් නිසා ද?
ළඟ ළඟ එන මැතිවරණයේ දී අපට ද කතා කළ යුතු යමක් ඇති බැවිනි. මෙහි දී අප ගේ ඉලක්කය වන්නේ මැතිවරණ හෝ දේශපාලනයේ දී අප රට කාන්තාවන් ගේ කාර්ය භාරයයි. ශ්‍රී ලංකාවේ කාන්තාවට ඡන්ද බලය ලැබුණේ බොහෝ රටවලට කලින් බව අපි දනිමු. එමෙන් ම මැතිවරණවල දී ඡන්දය දැමීමට ඉදිරිපත් වන කාන්තාවන්ගේ ද අඩුවක් නැත. එහෙත් සමස්ත ක්‍රියාවලියේ ඔවුන් සිටින්නේ කොතැනකද? ලොව පළමුවන අගමැතිනිය බිහිවුවත්,, විධායක ජනාධිපති පදවිය කාන්තාවක් විසින් ඉසිලුවත්, දේශපාලනයේ කාන්තා සහභාගීත්වය සියයට 5 කටත් අඩු ය. එම සුළු ප්‍රතිශතයෙන් ද විශාල පිරිසක් දේශපාලන කේෂ්ත්‍රයට එළඹෙන්නේ සිය පියා ගේ හෝ ස්වාමියා ගේ තනතුර වෙනුවෙනි. තවත් අයුරකින් පවසන්නේ නම්, දේශපාලනයට අවශ්‍ය ප්‍රමාණය ඉතා සීමිත ය. එහෙත් එමගින් කාන්තාවන් දේශපාලනයට උනන්දුව නැතැයි නොකියැවේ. රැස්වීම්වලට සහභාගී වන ප්‍රමාණය අඩු වුව ද ඔවුන්ගේ ගෙදර දොර මාතෘකාවලට දේශපාලනය ද අයත් වේ. එහෙත් ඒ මාතෘකා බොහෝ විට සම්බන්ධ වන්නේ බඩු මිල හා රැකියා ප්‍රශ්නය කෙරෙහි පමණකි. තව ද කාන්තාවන්ගේ පෞද්ගලික ප්‍රශ්න අරභයා ය. මේ අතර කාන්තා දේශපාලන මතය හැඩගැසෙන්නේ ද පවුලේ ස්වාමියාගේ හෝ පියාගේ දේශපාලන අදහස් මත ය. මක්නිසා ද මෙහි කීප වරක් ම සඳහන් කරන ලද පරිදි කාන්තාවට දේශපාලන පොර පිටියේ යථාර්ථය හඳුනා ගැනීමට ලැබෙන අවස්ථාව විරල බැවිනි. මේ තත්ත්වය තේරුම් ගන්නා දේශපාලන පක්ෂ කාන්තාවෝ ආකර්ශණය කර ගත හැකි සටන් පාඨ සම්පාදනය කරති. අනික් අතට දේශපාලන කටයුතුවල දී කාන්තා සහභාගිත්වයක් යම් පමණකට හෝ දකින්නට ලැබෙන්නේ පෙළපාලියක ගමන් කිරිම හෝ රැස්විම් පෙළපාලි ආදියට සහභාගීවන්නන්ට තේ පැන් සංග්‍රහ වැනි කටයුතු කිරීමට පමණි. නැතිනම් පෝස්ටර් සඳහා පාප්ප සකස් කිරීමටයි.
තුන්වැනි ලෝකයේ දුප්පත් රටවල ගැහැනු මෙන් ම පිරිමි ද දේශපාලන වශයෙන් පසුගාමී තත්ත්වයක පසුවන බව මේ අනුව රහසක් නොවේ. පසුගාමී නොවන්නේ නම් දේශපාලකයන්ට ගැලපෙන පරිදි ම තම ආත්මාර්ථය දිනා ගැනීමේ සංස්කෘතියක් ඡන්දදායකයින් ලෙස ඔවුන් සතුව ද තිබෙනවා විය යුතු ය. මෙම අයහපත් තත්ත්වයෙන් මිදීමට නම් මැතිවරණ කාලවල දී ක්‍රියාත්මක වන විද්‍යුත් මාධ්‍යයේ දේශපාලන සංවාද හා මුද්‍රිත මාධ්‍යයේ ලිපි හෝ කියවීමෙන්වත් කරුණු අවබෝධ කරගන්නට සියල්ලන්ට ම හැකියාවක් ඇත. මෙහි මුලින් සඳහන් කළ පරිදි කුඩා ඒකක ලෙස තම පොදු ප්‍රශ්න අරභයා සංවිධානය වන්නේ නම් සහ කාන්තාවන් ද ඒවාට සහභාගි වන්නේ නම් දේශපාලන කේෂ්ත්‍රයෙහි දී බුද්ධිමත් තීරණ ගැනීමට කාන්තාවන්ට ද පුළුවන. එසේ නැතහොත් දේශපාලකයන් මත යැපීමේ අභාග්‍ය සම්පන්න තත්ත්වය තවත් බොහෝ කලක් රට තුළ තිබෙනු ඇත.
පෙර දවස ද තම ගමට අවශ්‍ය දෑ පාලකයින්ගෙන් පැතූ ජනතාව ගේ අදහසක් කියැවෙන මෙම කවියට අවධානය යොමු කළ මැනවි.
රංමුරු ගමට ගම්පතියකු ලෙස ඉඳලා
කරා ගමට යන පාරේ වැඩක් කළා
වෙලත් පසුකරන් යන සෙනඟ බල බලා
කලක් පවතින්ට ගල් ඒ දණ්ඩ කළා
මොනිකා රුවන්පතිරණ
</ART>
<ART>
ගමේ ඇත්තන් කෝණට ආයිත්තම් වෙන මැදින් මහ
"මධ්‍යය", "මැද" හා "අතර" යන අරුත් ගෙන දෙන චන්ද්‍රමාසයකි. "මැදින් මහ" ගෙවී යන පරණ අවුරුද්දකටත් සමාරම්භවන අලුත් අවුරුද්දකටත් අතර මැදිව පිහිටි මැදින් මහ වනාහි ජෝතිර්වේදයට අනුගතව මීන හා මේෂ රාශි දෙකට අනුබද්ධිත මාසය වෙයි. සිංහල මාස රටාවේ දොළොස්වැනියට යෙදෙන උක්ත මාසය වත්මන් භාවිතයට අනුව වර්ෂයේ මාර්තු නම්වූ තෙවැනි මාසය වන්නේය. සෘතු ගණනයට සැලකීමේදී හේමන්ත සෘතුවේ අවසන් කාලය මෙන්ම ගිම්හාන සෘතුවේ මුල් කාලය 'මැදින්මහට' අයත් වේ. මේ අනුවද සෘතුද්වයේ අතර මාසය වන්නේද 'මැදි' මහ හෙවත් මැදින් මහය.
එමෙන්ම එදා කෘෂි කර්මය කේන්ද්‍රිය කරගෙන සිංහල දොළොස් මහ නම් වී ඇතිහෙයින්, ඊට ආවේනිකව 'මැදින්' යන්න හෝ 'මෙද' හෝ 'මැදි' යන්න භාවිත වී ඇති බවට සාධකද නැතිවා නොවෙයි. සිව්වැනි සියවසේ තෝනිගල සෙල්ලිපියක් තුළින් ඉස්මතුවන කරුණු කාරණා ඊට ඉවහල් වනු ඇත. එහි 'පිටදඹගස', 'අකලහස' හා 'මෙදහස' යන්නෙන් සනාථ වන්නේ මහකන්න, යල්කන්න මෙන්ම මැදකන්න (මෙදහස) යනුවෙන් කන්න තුනක් තිබූ බවකි. එසේනම් මහකන්නට (පිටදඹහසට) හා යල්කන්නට (අකලහසට) අතරමැදිව තිබූ කන්න "මෙදහස" හෙවත් මැදකන්න වූ බව ආචාර්ය පරණ විතාන සූරිහු සනාථ කළහ. (සිංහල ගොවිතැන - පි. 83) ඒ අතර නවම් - බක් අතර කාලය "මැදින්"යැයි නම් වී ඇති බව සිංහල ශබ්දකෝෂයේ දැක්වෙයි. ඒ අනුව ද 'මැදින්මහ' යනු මැද පිහිටි මාසයකට නම්වන බව නම් සැබැවි.
මෙසේ හෙයින් දෑවුරුද්දක් අතරමැදි; දෙකන්නක් අතරමැදි; සෘතු දෙකක් මෙන්ම මුල අග දෙරාශියක් අතර මැදි කාලඛණ්ඩය මැදින් මස යැයි නම්වීම අතිශයින්ම යෝග්‍යවේ. 'කෝණට ආයිත්තම් වෙන මහ' නමින් ගැමීයන් වහරණ මැදින්මහ හුදෙක්ම ගහ වැල නව දළුකොළලා නැවුම් බවක් පාරිසරිකව දනවන මාසයද වනු ඇත. මැදින් මල් හෙවත් එරබදු මල් කැකුළියෝ මැදින් පුරපසට මල්වර නැකතින් දොරට වඩිති. එමෙන්ම 'මාස්පස්සට' (මාස්කන්න මඳක් පසුවී) ගොවිතැන් කළ ගොවි ඇත්තෝ කෝණ කන්නට (සිංහල - හින්දු අලුත් අවුරුදු සිරි භුක්ති විඳීමට) මැදින් මහේදී ලහි ලහියේ වගා බිම්හි අදඅස්වනු ඇහුරුම් - පැට්ටුම් කරති. එපමණක් නොව කෝණට (අවුරුද්දට) සූදානම් වනු වස් කාලවේලාසනින් ඇවැසි අඩුවැඩිය ඒකරාශි කරගැන්මට ගෙවිලියන් සිදාදිකරා ඇදෙද්දී දරපාරේ ගාටන ගමේ කැකුළියන්ගේ මුකුළු බලමින් කෝණ කුරුල්ලෝ (කොහෝ) අවුරුදු අසරිය කියා පාමින් ගම්දනව් වදිති. නවම් මහේදී පැවති ද්විකාලගුණික රටාව කෙමෙන් කෙමෙන් පහව යද්දී එතෙක් රාත්‍රිය පුරාවට පැවති දැඩි සීතල භාවයද තුරල් වන අතර නවම් කරුවල පෝයට (අමාවකට) වහන් සඳ පෙරට වඩා දීප්තිමත්ව මෝරන්නේ මැදින් පුරඅටෝකත් සමඟය.
මේ සොබා අසිරිය වළඳමින් මැදින් පුර පසළොස්වක පෝදා වෙහෙර විහාරයන් කරා එක්රොක්වන ගමේ ඇත්තෝ පරණ අවුරුද්දේ අවසන් මහපෝදා සේ සලකා විවිධ පින්කම්හි නිරත වෙති. එමෙන්ම බොදුණුවන්ට මැදින්මහ සුවිශේෂ වන්නේ, ශ්‍රීපාද මහාපූහේත්සවය පැවැත්වෙන හෙයින් මැයි. නවම් මාසයේ සිරිපා කරුණා කරන්නට නොහැකි වූවෝ මැදින් මහපෝදා සිරිපා කරුණා කරන්නට උත්සුක වෙති. එමෙන් හින්දු භක්තිකයෝ "තේරුඋත්සව" පවත්වන මාසයද මේ මැදින් මහය. තවද නවම්මහේ පැවැත්වූ මහාසිව රාත්‍රියෙන් අනතුරුව 'මාසිමහම්' යන හින්දු උත්සවයද මැදින් පුරඅටෝක සමයේ පැවැත්වීමට ඔව්හු යුහුසුළු වූහ. එසේම ඉස්ලාමීය ජනතාව කෘත ගුණෝපේන සැමරුම් උත්සව වශයෙන්, "අෂුරා" හා "හසරත් උස්මා" ආදිය පවත් වන්නේ ද මැදින්මස මුල්භාගයේදීය. තවද "චතාරික මංගල්‍යය", "ළමා දිනය" ආදිය ප්‍රධාන සිද්ධස්ථානවල පැවැත්වීමට කිතුණුවෝ මේ මාසය උපයෝගී කරගනිති.
මේ අනුව නවම් මහ නැවුම් මාසයක් වුවද මැදින්මහ ඊටත් වඩා ගම්දනව්වලට හා සිද්ධස්ථානවල සුවිශේෂී මාසයක්ම වනු ඇත.
කේ.බී. මානෑව
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
නිරීක්ෂණ හරහා ස්වාධීන ඡන්ද අයිතිය සුරැකීමේ ක්‍රමවේදයක් ඕනෑ
එස්. බාලක්‍රිෂ්ණන්
දේශපාලන විශ්ලේෂණ
1982 දී අපි තමයි මුලින්ම මැතිවරණ නිරීක්ෂණ කටයුතු ආරම්භ කළේ. මැතිවරණ නිරීක්ෂණ කටයුතුවල අද දක්නට ලැබෙන බරපතළම අඩුපාඩුව තමයි මැතිවරණය කේන්ද්‍ර කර ගනිමින් මේ නිරීක්ෂණ කටයුතු සිදුකිරීම. එහිදී මැතිවරණ දිනයේදී එළිපිට සිදුවන ප්‍රචණ්ඩ ක්‍රියා, මැතිවරණ දූෂණ හෙළිදරව් කරන්න පුළුවන්. එහෙත් මැතිවරණ ප්‍රචණ්ඩ ක්‍රියා අවම කරන්න එය කිසිසේත් ප්‍රමාණවත් වෙන්නෙ නැහැ.
මම විශ්වාස කරන හැටියට මැතිවරණ නිරීක්ෂණ කටයුතු සිදුවිය යුත්තේ ජනතාවගේ ස්වාධීන ඡන්ද අයිතිය ආරක්ෂා කිරීමේ ක්‍රමවේදයක් සකස්කර ගැනීමට විය හුදු මැතිවරණ ප්‍රචණ්ඩ ක්‍රියාමාර්ග කිරීමට පමණක් නොවෙයි. මෙහිදී සිවිල් සමාජය සහ දේශපාලන පක්ෂ, අපේක්ෂකයෝ අතර සංවාදයක් ඇරැඹිය යුතුයි. ඒ සමඟම මැතිවරණ පවත්වන ආයතනයේ කොමසාරිස්තුමා ඇතුළු ඡන්ද පොළ නිලධාරින් අතරත් මේ සංවාදය පැවැත්විය යුතුයි.
අද අපේ රටේ ඇති වී තිබෙන දේශපාලන සංස්කෘතිය තමයි ප්‍රචණ්ඩත්වය භාවිත කළ විට ජයග්‍රහණය ලැබිය හැකිය කියන මතය. මා කලින් කිව් සංවාදය තුළින් නව මතයක් ඇති කරන්න ඕන ප්‍රචණ්ඩත්වය භාවිත කරන අයට ජයග්‍රහණය ලබන්න නොහැකිය කියල. එකී මතය සනාථ කරන්න අවශ්‍ය ප්‍රායෝගික ක්‍රියාකාරකම් ද ඇති කළ යුතුයි. ඒ නිසා මැතිවරණය දිනට මැතිවරණ නිරීක්ෂණ කටයුතු කරනවා වගේම පූර්ව හා පශ්චාත් මැතිවරණ ප්‍රචණ්ඩ ක්‍රියා සැලකිල්ලට ගෙන ඒවා වැළැක්වීමේ සංවාදයක් නිරීක්ෂණ තුළින් ලබාගත් අත්දැකීම් ඇසුරෙන් ක්‍රියාත්මක කළ යුතුයි. නොඑසේනම් වාර්තා නිකුත් කරමින් හැමදාම නිරීක්ෂණ කර කර ඉන්න පුළුවන්.
පෝද්දල ජයන්ත
</ART>
<ART>
පලදායී බලපෑමක් නැති නිරීක්ෂණවලින් නීතිමය බලපෑමක් නෑ
දෙමළ ජාතික සන්ධානයේ සම්බන්ධීකාරක සුරේෂ් ප්‍රේමචන්ද්‍රන්
මේ දක්වා අපේ රටේ මැතිවරණ නිරීක්ෂණ පවත්වලා තිබෙනවා. වාර්තා නිකුත් කර තියෙනවා. ඒත් ඒ වාර්තා අනුව මැතිවරණ දූෂණ හෝ වංචා වළක්වන්න ඒවා නිවැරැදි කරන්න ගත්තු ක්‍රියාමාර්ගයක් නම් නැහැ. සමහර අවස්ථාවල හොර ඡන්ද දැමීම් වගේ දේවල් අඩු කරන්න පුළුවන්වෙන්න ඇති. ඒත් රටට ම දැනෙන විදිහේ ප්‍රතිචාර දැක්වීමක් නම් සිද්ධවෙලා නැහැ කියන එකයි අපේ විශ්වාසය.
ඊළඟ දේ මේ මැතිවරණ නිරීක්ෂණ වාර්තා අධිකරණ පද්ධතිය පිළිගන්නෙ නැති නිසා නීතිමය බලපෑමක් කරන්න මේ නිරීක්ෂණ වාර්තා හේතු වී වෙලා නැහැ.
මැතිවරණ දූෂණ, වංචා, නීති කඩකිරීම් වළක්වන්න බැරි නිරීක්ෂණයක් තමයි මේ දක්වා ම අපේ රටේ ක්‍රියාත්මක වුණේ.
මැතිවරණ නිරීක්ෂණ ඵලදායි ප්‍රායෝගික එකක් වෙන්න නම් යම් වරදක් සිද්ධ වුණු වහා ම එතැන ඡන්ද අවලංගු කරලා, මැතිවරණය අවසන් වීමට මත්තෙන් යළිත් නිවැරැදි ඡන්දයක් ඒ සඳහා පැවැත්විමට පියවර ගත යුතුයි. නමුත් මෙතෙක් අපේ රටේ එහෙම වෙලා නැහැ.
මේ තත්ත්වය උතුරු නැගෙනහිරටත් පොදුයි. රජයේ හමුදා හෝ ආරක්ෂක අංශයේ රැකවරණ මැද අවශ්‍ය ඡන්ද දමාගැනීම් ඕනෑ තරම් සිදු වී තිබෙනවා. අර්ධද්වීපයේ නාවික හමුදාව සහයට ගනිමින් ඡන්ද දාහත්දහසකට වැඩි ප්‍රමාණයක් පසුගිය වතාවේ යම් යම් අය තමන්ගෙ ගොඩට දමා ගත් බවට වාර්තා වී තිබෙනවා.
ඒ විදිහට බැලුව අපේ රටේ මැතිවරණ නිරීක්ෂණය පිළිබඳ සමස්ත චිත්‍රය එතරම් පලදායී එකක් නොවෙයි. නිරීක්ෂණ වාර්තාව නිකුත්වෙලා වසර පහකට පස්සෙ නම් ඒ ගැන ප්‍රතිචාර දක්වන්නේ, එහෙම ක්‍රමයක් නම් තියෙන්නේ ඒ නිරීක්ෂණයෙන් වැඩක් නැහැ.
එහෙම නැතිව වහා ප්‍රතිචාර දක්වන ඒ ප්‍රතිචාර මත මැතිවරණය පිරිසුදු කරන නිරීක්ෂණ ක්‍රමයක් ඇති කරගන්න පුළුවන් නම් විතරයි ඒක රටට වැදගත් වන්නේ. එහෙම නොවන මෙතෙක් අප අසා දැක ඇති නාම මාත්‍ර මැතිවරණ නිරීක්ෂණ සඳහා කෝටි ගණන් මුදල් වියදම් කිරීම තේරුමක් නැති දෙයක් කියන එකයි අපේ අදහස.
</ART>
<ART>
ජනමත විමසුම මැතිවරණ නිරීක්ෂකයන් ගෙන්වීම පලදායී ද?
නිරීක්ෂකයන් හිටියත් අඩුපාඩු සිදුවෙන්න හොඳටම ඉඩ තියෙනවා
හිටපු ප්‍රවාහන ඇමැති ඒ.එච්.එම්. පවුසි
මටනම් පේන විදියට සාධාරණ මැතිවරණයක් තියන්න මැතිවරණ නිරීක්ෂකයන් ඉන්න එක හොඳයි. මේ නිරීක්ෂකයන් ඉන්න නිසා මැතිවරණයක් තියනව ද නැද්ද, බලපෑම් කෙරෙනව ද කියල ස්වාධීන නිරීක්ෂනයක යෙදෙන්න පුළුවනි.
මේ නිරීක්ෂකයන් වාර්තා දෙනවා. සිදුවන සිද්ධීන් ගැන. සමහර ඒව ක්‍රියාත්මක වෙනවා. සමහර නිර්දේශ ක්‍රියාත්මක වෙන්නේ නැහැ. හැබැයි ඔවුන් දෙන වාර්තා අනුව කෙනෙකුට නිගමනය කරන්න පුළුවන් කොයිතරම් දුරට සාධාරණව ඡන්දය දෙන්න අවස්ථාව තිබුණ ද කියලා.
මෙතනදීත් අඩුපාඩු වෙන්න හොඳටම ඉඩ තියෙනවා. නමුත් නිරීක්ෂකයන් නැතිවට වඩා නිරීක්ෂකයන් ඉන්න එක නිදහස් සාධාරණ ඡන්දයක් තියන්න ආධාර වෙනවා. මේ නිරීක්ෂකයන් ස්වාධීන වීම ඉතාම වැදගත්.
</ART>
<ART>
නිදහස් ඡන්දයකට දෙස් විදෙස් නිරීක්ෂකයන් වැඩි වැඩියෙන් ඕනෑ
දොස්තර ජයලත් ජයවර්ධන හිටපු පුනරුත්ථාපන ඇමැති
මට නම් පේන්නේ ස්වාධීන, නිදහස් දේශීය විදේශීය මැතිවරණ නිරීක්ෂකයන්ගේ අවශ්‍යතාව අද වැඩිවෙමින් තිබෙනවා.
මං කියන්නේ මැතිවරණදාට විතරක් නෙවෙයි පූර්ව මැතිවරණ සමයේත් නිරීක්ෂකයන් තම නිරීක්ෂණ දිගටම කරගෙන යන්න ඕන.
අද රාජ්‍ය ජනමාධ්‍ය ඒක පාර්ශ්වික ලෙස ජනාධිපතිනියගේ පක්ෂයේ හොරණෑවක් විදියට පාවිච්චි කරගෙන යනවා. රටේ නායිකාව ජනාධිපතිනිය වුණත් එතුමිය දැන් කටයුතු කරගෙන යන්නේ විධායක ජනාධිපතිනිය ලෙස නොවෙයි. එක්සත් ජනතා නිදහස් සංධානයේ මැතිවරණ ව්‍යාපාරය මෙහෙයවන නායිකාව ලෙසයි. අද ඇමැතිවරුන්ට වරප්‍රසාද අයුතු ලෙස මැතිවරණයට පාවිච්චි කරනව කියල අපට චෝදනා කළත් අද ජනාධිපති කාර්යාලය සම්පූර්ණයෙන් නිදහස් සන්ධානයේ ප්‍රචාරක ව්‍යාපාරයේ මූලස්ථානය ලෙස, එහි වාහන, දුරකථන සියල්ල මැතිවරණ කටයුතුවලට පාවිච්චි කරනවා.
අද කැබිනට් නොවන ඇමැතිවරු කියල ජයලත් ජයවර්ධන ඇතුළු ඒ ඇමැතිවරු සියල්ලන්ගේ ඇමැති පදවි අයින් කරලා. මේක බණ කීමක්. කැකිල්ලේ රජුගේ තීන්දුවක්. මෙහෙම දෙයක් පොදු පෙරමුණු ඇමැති නියෝජ්‍ය ඇමැතිවරු මැතිවරණයකට යනකොට වුණේ නැහැ. මේ සියල්ල ගැන මැතිවරණ නිරීක්ෂකයන් අවධානය යොමු කළ යුතුයි.
</ART>
<ART>
රාක්කවල අහුරන්න නම් නිරීක්ෂණ වාර්තාවලින් කිසි වැඩක් නෑ
දයානන්ද දිසානායක
මැතිවරණ කොමසාරිස්
ඡන්ද නිරීක්ෂකයන් ගෙන්වා ගැනීමෙන් බලාපොරොත්තු වන්නේ එම නිරීක්ෂකයන්ගෙන් අපේක්ෂා කරන්නේ පවත්වන ඡන්දය පිළිගත් චර්යාධර්ම අනුව සිදුවුණා ද, මැතිවරණ නීතිරීති ගරු කරමින් අපේක්ෂකයන් ඡන්දදායකයන් හා පක්ෂ ආදිය ද ආධාර කරුවන් ද කටයුතු කළා ද, මැතිවරණය නිසියාකාරව පැවැත්වුණද ආදි කරුණු හා එයට අදාළ සිදුවීම් සම්බන්ධ දැන ගැනීමයි.
ඇත්තටම කාටවත් ප්‍රශ්නයක් නොවී නීති ගරුකව යුක්තිගරුකව දේශපාලන පක්ෂ අපේක්ෂකයන් ඡන්දදායකයන් ආධාරකරුවන් කටයුතු කරනවා නම් එසේම අප ලබා දෙන පණිවිඩ හා පෙන්වා දෙන කරුණු හා මැතිවරණ නීති රීති අනුගමනය කරනවා නම් ඒ තුළ සාමකාමී සාධාරණ මැතිවරණයක් ක්‍රියාත්මක වනවා.
වෙනත් රටවලින් නිරීක්ෂකයන් ගෙන්වීම 1988 දී පමණ ආරම්භ වූ ක්‍රියාවලියකි. එම අවස්ථාවේ රටේ පැවැති තත්ත්වය අනුව විදේශ නිරීක්ෂකයන් ගෙන්වීම ඉන්පසු එළැඹුණ සෑම මැතිවරණ අවස්ථාවකදීම දිගටම සිදුවූ ක්‍රියාවලියක් වුණා.
මෙසේ ගෙන්වා ගන්නා නිරීක්ෂණ කණ්ඩායම් ඉදිරිපත් කරන වාර්තා අන්තිමට රාක්කවල ගොඩ ගැසී පිරෙනවා මිස ඉන් එහාට ඵලදායී තත්ත්වයක් උදාවී නැහැ. මෙම නිරීක්ෂණ වාර්තා විශ්ව විද්‍යාල සිසුන්ගේ ප්‍රයෝජනයට, අධ්‍යාපනය සඳහා පමණක් යොදා ගැනීමට පමණක් නම් එයින් මැතිවරණයට වැඩක් වන්නේ නැත.
මෙවර දේශීය මැතිවරණ නිරීක්ෂණ කණ්ඩායම්වලටත් ඡන්ද මධ්‍යස්ථානවලට ඇතුළුවීමට අවසරය ලබා දී තිබෙනවා. එය මෙරට ප්‍රථම වරට ක්‍රියාත්මක කළ එකක්.
</ART>
<ART>
කලින් ඡන්දවලට වඩා වැඩි මැදිහත් වීමක් මෙවර සිදුවේවි
නව වාමාංශික පෙරමුණේ නායක ආචාර්ය වික්‍රමබාහු කරුණාරත්න මහතා
ඇත්ත වශයෙන්ම නිරීක්ෂණ කටයුතු අවශ්‍යයි කියන මතයේ තමයි මම ඉන්නෙ. පසුගිය මැතිවරණ දිහා බලන කොට මැතිවරණ නිරීක්ෂණ කණ්ඩායම් මඟින් ඉදිරිපත් කළ තොරතුරු සමාජයේ කතාබහට ලක්වී තිබෙනවා. අයහපත් සිද්ධීන් වළකා ගැනීම සඳහා ආණ්ඩුව පැත්තෙන් ගත යුතු ක්‍රියාමාර්ග නැති වුවත්, සමාජයට බලපෑමක් කරන්න, කතාබහක් සංවාදයක් ඇති කරන්න මැතිවරණ නිරීක්ෂණ වැදගත් වෙනවා.
ෆැපරල් වගේ සංවිධානයක් ගත් විට දැන් ඒවාට ජාත්‍යන්තර පිළිගැනීමක් පවා ලැබී තියෙනවා. වෙනදාට වඩා ක්‍රියාකාරීව නිරීක්ෂණ කටයුතුවල යෙදෙන්න ඒ අයට අවකාශ ලැබී තිබෙනවා. ඒ නිසා වෙනත් මැතිවරණවලදී මැදිහත් වුවාට වඩා වැඩි මැදිහත්වීමක් මෙවර සිදුවේවි.
මෙවර පූර්ව මැතිවරණ නිරීක්ෂණ කටයුතු කල්තියාම ආරම්භ කළ අතුරු වාර්තාත් නිකුත් වී තිබෙනවා. එම සිද්ධීන් ගැන සමාජයේ කතාබහක් ඇතිවී තිබෙන නිසා නාම යෝජනා දෙන අවස්ථාවේ ඒ දිනවල තිබු තත්ත්වය අඩුවක් පෙනෙන්නට තිබෙනවා. වාර්තා වී ඇති සිද්ධීන් පිළිබඳව වහාම ආරක්ෂක අංශවල අවධානය යොමුවීම නිසා මේ වන විට මතු වෙමින් තිබූ තත්ත්වය මඳක් පාලනය කර ගැනීමට හැකිවී තිබෙනවා.
පශ්චාත් මැතිවරණ ප්‍රචණ්ඩ ක්‍රියා ගැන විශාල අවධානයකින් සිටිය යුතුයි. දැන් ජනාධිපතිනිය ආරක්ෂා අමාත්‍යාංශයක් පවරා ගෙන සිටින නිසා එතුමියට පුළුවන් සිදුවිය හැකි දේ වැළැක්වීමට කල් තියා පියවර ගන්න. පසුගිය නිරීක්ෂණ වාර්තාත් එවැනි පියවරක් සඳහා සැලකිල්ලට ගත හැකියි.
</ART>
<HEADER>
<SOURCE>DINAMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
විදු සිදුවීම් ඉන්කාවරුන්ට අයත් පැරැණි සොහොන් ගැබක්
පීරූ රාජධානියේ ආදි වාසීන් වන ඉන්කාවරුන්ට අයත් ඉපැරැණි සොහොන් ගැබක් සොයා ගැනීමට පීරූවියානු පුරා විද්‍යාඥයන් පිරිසක් සමත් වූහ. වර්ෂ 1000 ක් පමණ පැරැණි යැයි සැලැකිය හැකි මෙම සොහොන් ගැබ පිහිටා තිබුණේ පුරා විද්‍යාත්මක වටිනාකම් සහිත යැයි නම් කර තිබූ පරිශ්‍රයකදීය.
මෙම සොහොන් ගැබ තුළින් මිනිස් ශරීර 30 ක පමණ කොටස් සොයාගත හැකි වූ අතර ඉන් 19 ක් සම්පූර්ණ 'මමි' හෙවත් කල්තබා ගත හැකි ලෙස සකස් කළ මිනිස් මළ සිරුරු විය. ක්‍රි.ව. 1000 - 1500 අතර කාලය තුළ ජීවත් වූ ඉන්කාවරුන්ගේ යැයි සැලැකෙන මෙම ශරීර දැනට පීරූ දේශයෙන් සොයාගෙන ඇති පැරණිතම මෘත ශරීරද වේ.
මෙම ශරීර මනාව අධ්‍යයනය කළ පුරා විද්‍යාඥයන් කියා සිටියේ මෙම සිරුරු අතීත ඉන්කා ශිෂ්ඨාචාරයේ ආගමික නායකයන්ගේ විය හැකි බවයි. විශේෂයෙන්ම ඉතිරිව ඇති මමි සිරුරු යොදාගෙන තවදුරටත් පර්යේෂණ පවත්වමින් ඉන්කා ඉතිහාසය සෙවීමට කටයුතු යොදන බව පීරූ පුරාවිද්‍යාඥයෝ කියා සිටිති.
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
රටම මට්ටු කරන රජරට නියඟය - 2
* වැව් බැදි රාජ්‍යයේ පවස නිවන මං සොයමු
* කුඩා වැව් සියල්ල හාරා ප්‍රතිසංස්කරණය කරමු
* මහ වැව්වල ඇති රොන්මඩ හා අපද්‍රව්‍ය ඉවත් කරමු
* වාරිමාර්ග පද්ධතිවල නඩත්තුව හරියට කරමු
* කැලේ හා පරිසරය විනාශ කරන්නට දැඩි දඬුවම් දෙමු
* වැව්වල රක්ෂිතය පණමෙන් සුරකිමු
* පරිසරය හා වනාන්තර සුරකිමු යළි පැළ සිටුවමු
* ඒකාබද්ධ වැඩපිළිවෙළක් ඔස්සේ ජල හිඟයට වැට බඳිමු
අද පවතින නියඟයට හා ජල හිඟයට අපේ විද්‍යාඥයන්, පරිසරවේදීන් හා ගොවි නායකයන් අතර මෙන්ම සමහර ප්‍රාදේශීය දේශපාලනඥයන් අතර ද විසඳුම් තිබේ. එසේ වුවත් ඒවායේ ඒකාබද්ධ බවක් නැතිකමින් හෝ මූල්‍ය ප්‍රතිපාදන නැති කමින් හෝ ඒවා ක්‍රියාත්මක නොවේ. අද අප කළ යුත්තේ මේ විසඳුම් ක්‍රියාත්මක කිරීමට ඒකාබද්ධ ක්‍රමවේදයක් අනුගමනය කිරීමයි.
 නුරාධපුරයේ නියඟයේ වත්මන් තත්ත්වය පිළිබඳව අපි පසුගිය සතියේ කථා කළෙමු. අද අපි කථා කරන්නේ මේ නියඟයට විසඳුම් තිබේද යන්න පිළිබඳවයි.
කාලගුණ විද්‍යා අධ්‍යක්ෂ එන්.ඒ. අමරදාස මහතා පවසන පරිදි අනුරාධපුරය දිස්ත්‍රික්කයට එක් වසරක් තුළ දී මි.මී 1350 ක වර්ෂාපතනයක් ද පුත්තලම දිස්ත්‍රික්කයට එක් වසරක් තුළ දී මි.මී 1250 ක වර්ෂාපතනයක් ද ලැබේ. ඈත අතීතයේ දිත් ලැබෙන්නට ඇත්තේ මේ වර්ෂාප්‍රමාණය බවට ඕනෑ තරම් සාක්ෂි ඇත. අපේ රජවරු අනුරාධපුරය ප්‍රදේශය වැව් බැදි රාජ්‍යයක් බවට පත් කළේ ඒ ප්‍රදේශයට ලැබෙන වැස්සෙන් ඒ ප්‍රදේශයේ වැව් ටික පුරවාගත් විට ඒ ජලය බොහෝ කලක් ප්‍රයෝජනයට ගතහැකි බැවිනි.
 “අහසින් වැටෙන එක දිය බිඳුවකුදු ප්‍රයෝජනයට නොගෙන මුහුදට යන්නට නොදෙමු” යනුවෙන් මහා පරාක්‍රමබාහු රජතුමා කියූ ඒ වදන එදාටත් වඩා අදට උචිතය. ඒ අනුව අප කටයුතු කළහොත් වියලි කලාපයේ ජල හිඟය මැඩපවත්වා ගන්නට පුළුවන්” කාල ගුණ අධ්‍යක්ෂවරයා පවසයි.
අන්තර් ජාතික වාරි කළමනාකරණ ආයතනයේ උපදේශක කෘෂි විද්‍යාඥ මහාචාර්ය සී.ආර්. පානබොක්කේ මහතාගේ අදහස අනුව එදා වියළි කලාපයට ලැබුණු ජලය ඒ වැව්වල ගබඩා කරගත් විට ඒ ප්‍රදේශවලට ජල හිඟයක් ඇති වූයේ නැත. වැව් බැදි රාජ්ජේ කිව්වේ ඒ නිසා ය. එසේ වුවත් අද අනුරාධපුරයේ කුඩා වැව් සියල්ලම වාගේ ගොඩ වී ඇත. විශාල වැව් වලත් පස් හා රොන්මඩය. මේ නිසා කළ යුත්තේ ඉදිරි වැසි කාලයට පෙර මේ වැව් ටික නිසි පරිදි භූ විද්‍යානුකූලව හාරා පිළිසකර කිරීම බව ද ඔහු කියයි.
අනුරාධපුර දිස්ත්‍රික්කයේ මෙන්ම මුළු රජරටම කෘෂිකර්මය කෙරෙහි මනා අවබෝධයක් ඇති උතුරු මැද පළාතේ හිටපු කෘෂිකර්ම ඇමැති හිටපු පාර්ලිමේන්තු මන්ත්‍රී එස්.එම්.චන්ද්‍රසේන මහතා පවසන්නේ මේ නියඟයට මුහුණ දීමට තිරසාර වැඩපිළිවෙළක් තමා සැලසුම් කර ඇති බවයි.
 “ඒ අනුව මුලින්ම කළ යුත්තේ ගොඩ වී ඇති කුඩා වැව් හා මහා වැව් සියල්ල හාරා ප්‍රතිසංස්කරණය කිරීමයි. ඊට පසු අබලන් වී ඇති සුළු වාරිමාර්ග ප්‍රතිසංස්කරණය කළ යුතුයි.”
 “අද වියළි කලාපයේ තිබුණු රජ කාලේ කරවූ වැව් පද්ධතිය සියයට 90 ක් ම විනාශ වෙලා. ඒවාට අද අල්ලන්නේ එදා අල්ලපු ජලයෙන් සියයට 10 යි. කුඩා වාරිමාර්ග වලට අදාළ වැව් මෙන්ම මහා වාරිමාර්ගවලට අදාළ වැව් ද ඒ අතර තිබෙනවා. ඉදිරි ජල හිඟයකට විසඳුම ලෙස කළ යුත්තේ මේ වැව් සියල්ල ඉතා ඉක්මනින් පැරැණි තාක්ෂණයට අනුව විද්‍යානුකූල ලෙස ප්‍රතිසංස්කරණය කිරීමයි. ඉදිරියට එන වැස්සට පෙර ඒ වැව් ටික හැදුවොත් අපට ලබන කන්නයේ ජල හිඟයක් ඇතිවෙන එකක් නැහැ.”
ඒ එක්කම අතීතයේ හදපු සුළු වාරිමාර්ගත් කැඩිලා. ඒවායින් ජලය අපතේ යනවා. ඒවා සියල්ල වහාම ප්‍රතිසංස්කරණය කළ යුතුයි. වාරිමාර්ග ඉංජිනේරුවන් කියන විදියට මෙන්ම ඒ ගම්වල සිටින ගොවි ජනතාව කියන විදියටත් මේ ප්‍රතිසංස්කරණ වැඩ සිදුවිය යුතුයි. මෙහිදී විශේෂයෙන් සිදු විය යුත්තේ දිගු කලක් ප්‍රයෝජන ගන්න පුළුවන් විදියට මේ වැඩ කිරීමයි” චන්ද්‍රසේන මහතා පවසයි.
 “මම මේ පළාතේ කෘෂිකර්ම ඇමැති ලෙස ඉන්න කොට පළාත් සභාවට ඇති අරමුදල් අනුව වැව් ගණනාවක් ප්‍රතිසංස්කරණය කළා. ඒ එක්කම මහා ඇමැති තුමත් එක්ක එකතු වෙලා ප්‍රදේශයේ ජල පොකුණු ඇති කිරීමකුත් කළා.
 “ඉදිරියේදී මා අදහස් කරනවා මධ්‍යම රජයේ උදව් ඇතිව වසරකට අනුරාධපුර දිස්ත්‍රික්කයේ වැව් 200 ක් ප්‍රතිසංස්කරණය කිරීමට. ඒ අනුව අපි කළ යුත්තේ වැව් හෑරීමයි. හරියට වැව් හෑරුවොත් වැහි කාලයේ සතියක් දෙකක් යන කොට මේ වැව් සියල්ල පිරී යනවා.
අද තිබෙන තත්ත්වය අනුව උතුරු මැද පළාතට ලැබෙන වැස්සෙන් වැව්වල රැඳෙන්නේ සියයට 10 ක් පමණයි. වැව් ගොඩවීම නිසා ඉතිරි ටික මුහුදට ගලාගෙන යනවා. පළාතේ තියෙන වැව් ටික හරියට හෑරුවොත් මේ වැසි ජලය ගබඩා කරගෙන මුළු අවුරුද්දම ප්‍රයෝජනයට ගන්න පුළුවන්. ඈත රජ කාලේත් කළේ ඒක තමා. රජ්ජුරුවෝ වැව් බැන්දේ වියළි කාලයට ප්‍රයෝජනයට ගන්න ජලය ගබඩා කර ගැනීමටයි. ඒ අනුව මා කියන්නේ මේ ජල හිඟයට විසඳුමක් දීමට අපට හැකි බවයි චන්ද්‍රසේන මහතා පවසයි.
හිටපු උතුරු මැද කෘෂිකර්ම ඇමැති ලෙස ද කලක් කටයුතු කළ චන්ද්‍රසේන මහතා නියඟයට විසඳුමක් ලෙස තවත් යෝජනාවක් ඉදිරිපත් කරයි.
 “මේ රජරට හරහා කලා ඔය මල්වතු ඔය හා යාන් ඔය ගලාගෙන යනවා. ඒවායේ ජලයෙන් අපි ප්‍රයෝජනයට ගන්නේ සුළු ප්‍රමාණයයි. මේ ඔයවල් තුනම හරස් කරලා මුළු රජරටටම ජලය ලබාදෙන්න පුළුවන්.
ඒකට හොඳ උදාහරණයක් මම කියන්නම් හොරොව්පතාන ආසනයේ තියෙනවා ඇල්ලපතාන නාම්බාකඩ කියලා ගමක්. ඒකේ වගා කරලා තිබුණු කුඹුරු අක්කර 1500 ක් විතර මේ නියඟයට මැරෙන්න ඔන්න මෙන්න කියලා තිබුණා.
 මුත් එකේ හිටපු තරුණයෙක් තවත් ගොවි මහත්වරු කිහිප දෙනෙක් එක්ක එකතු වෙලා වැලි ගෝනි 2000 ක් විතර උපයෝගි කරගෙන යාන් ඔය හරහා තාවකාලික වේල්ලක් හැදුවා. පෞද්ගලිකවම මමත් ඒකට උදව් කළා.
ඒකෙන් යාන් ඔය ඔස්සේ එන ජලයෙන් කුඩා වැව් 7 ක් පුරවා ගන්න අපට අවස්ථාව ලැබුණා. අර කුඹුරු අක්කර 1500 ම බේරා ගත්තා. මේ ජලය මෙතෙක් කල් මුහුදටයි ගියේ. මේවා සේරම අපේම තාක්ෂණයෙන් කරන්න පුළුවන් වැඩ. අනාගතයේ රජරට කෘෂිකර්මය සුරකින සැලසුම් පිළිබඳව අදහස් දක්වමින් චන්ද්‍රසේන මහතා කියයි.
මේ නියඟයට තිරසාර විසඳුමක් ලබාදීමේ දී ප්‍රදේශයේ ගොවි ජනතාවගේ අදහස ද ඉතා වැදගත් ය.
නුවර කලාවිය ගොවි සංවිධානයේ විධායක සභික එච්.එම්.යූ.ඩී. හේරත් මහතාගේ  අදහස අනුව මේ ජල හිඟයට එක් විසඳුමක් වනුයේ මහවැලි ජලය මනා ජල කළමනාකරණයක් යටතේ ලබාදීමයි.
මේ කන්නයේ දී අනුරාධපුරයට මහවැලි ජලය දෙන්නේ කෝටා ක්‍රමයකට. ඒකත් නියමිත දිනවලට නැහැ. පොලොන්නරුවට නියමිත දිනවලට මහවැලි ජලය ඇති තරම් ලැබුණත් අපිට ජලය ලැබුණේ ඉතාම අඩුවෙන්.
මෙවර මහ කන්නයේ කුඹුරු පාළු වීමට හා අස්වැන්න අඩුවීමට අවිධිමත් ජල කළමනාකරණය හේතු වූ බව ද හේරත් මහතා කීය.
ඔක්තෝබර් මාසේ ලොකු වැස්සක් ලැබුණා. අපේ සමහර වැව් වාන් දැම්මා. මහවැලි එච් කලාපයේ තියෙනවා කුඩා වැව් 300 ක් විතර. ඒත් ඒවා විනාශ වෙලා හුඟක් ඒවා කපලා කුඹුරු අස්වද්දලා. 1978 න් පස්සේ තමයි මේ විනාශය වුණේ. මේ වැව් ටික තිබුණා නම් අර ඔක්තෝබර් වල වැටුණු වැසි ජලය ගබඩා කරන්න තිබුණා. එවිට මේ තරම් ජල හිඟයක් ඇති වෙන්නේ නැහැ. වැස්සේ අඩුවක් ද තිබෙනවා. 2002 දෙසැම්බර් මාසෙ මි.මී. 575 ක් ලැබුණා. 2003 අවුරුද්දේ ලැබුණේ මි.මී. 5 යි.
මේ වැව් ටික වහාම හාරා ප්‍රතිසංස්කරණය කළ යුතුයි. ඒවාගේම ලොකු වැව්වල තියෙන මඩ හා කැලෑව ඉවත් කරලා ඒවා හරියට ප්‍රතිසංස්කරණය කළ යුතුයි. මේ විදියට කළොත්් මහවැලි එච් කලාපයේ වැව් 300 ක් විතර විශාල ජල ප්‍රමාණයක් ගබඩා කරන්න හදා ගන්න පුළුවන්” යැයි හේරත් මහතා කියයි.
කලාවැවෙන් පෝෂණය වන කුඹුරු යායක ගොවියකු වන මහවැලි ඉසුරු ගොවි සංවිධානයේ සභාපති බී. ඩී. තිලකරත්න මහතා පවසන පරිදි නියඟයේ බලපෑම නිසා කලාවැවෙන් පෝෂණය කරන කුඹුරුවලින් සියයට 50 ක් පමණ විනාශ වී තිබේ.
මහවැලියෙන් වතුර දෙන්නත් දැන් දේශපාලන බලපෑම් තියෙනවා. ඒවා වැළැක්විය යුතුයි. ඒ සමඟ ම ජලය අර පරෙස්සම් කිරීමට ද ජනතාව පුරුදු විය යුතුයි. ජලය අපතේ යන වාරිමාර්ග පද්ධති සුදුසු පරිදි නඩත්තු කිරීමට ගොවි මහත්වරුන් පුළුවන් විදියට උදව් දිය යුතුයි." තිලකරත්න මහතා කියයි.
කලාවැව ඩී 11 සමඟි ගොවි සංවිධානයේ සභාපති හා මහවැලි එච් කලාපයේ ව්‍යාපාර කමිටුවේ නියෝජිත ජි. කේ. ජෝශප් මහතා ද නියඟයට ජල හිඟයට විසඳුම් ඉදිරිපත් කරයි.
එප්පාවල කොට්ඨාසයේ කුඹුරු හෙක්ටයාර් 800 – 900 ක් පමණ වතුර අඩුකම නිසා විනාශ වී තියෙනවා. අද ගොවි සම්මේලනය වතුර දීමට රුපියල් 500ක් ඉල්ලනවා. නමුත් මේක අලුත්ම යෝජනාවක්. අද මේ රුපියල් 500 නැති නිසා රුපියල් ලක්ෂ 130ක විතර අස්වැන්න අපතේ ගිහින්. මේකට මූලික හේතුව වෙලා තියෙන්නේ ගොවීන් අතර සහයෝගය හා අන්‍යොන්‍ය සුහදත්වය අඩුවීමයි. ඒ සමඟ ම ගොවි සංවිධාන හා ගොවි සම්මේලන අතර තිබෙන විවිධ ප්‍රශ්නත් මේකට හේතුවෙලා තිබෙනවා" ඔහු කියයි.
හරිත ව්‍යාපාරයේ ජාතික සංවිධායක සුරන්ජන් කොඩිතුවක්කු මහතා පෙන්වා දෙන ආකාරයට අද මේ ජල හිඟයට ප්‍රධාන හේතුවක් වී ඇත්තේ වනාන්තර විනාශ කිරීමයි. "මහවැලි ව්‍යාපාරයටත් වෙනත් සංවර්ධන වැඩ සටහන්වලටත් රජරට හා වියළි කලාපයේ කැලෑ අක්කර ලක්ෂ ගණනක් විනාශ කළා. ඒ සමඟම මහවැලි ව්‍යාපාරයේ සැලසුම්වල තිබුණ විධියට යළි වනාන්තර වැවීමක් කළෙත් නැහැ. ඒ විතරක් නෙමේ ඒ රජරට සමහර ප්‍රදේශවල තිබුණු රජයේ කැලෑත් විනාශ කරලා ජනතාව පදිංචි වෙලා. මේවා වැළැක්වීමට හෝ පාලනය කිරීමට පරිසර අමාත්‍යාංශයවත් ඒ යටතේ ඇති ආයතනවත් අදාළ පරිපාලන නිලධාරින්වත් එතරම් උනන්දුවක් දක්වන බවක් පෙනෙන්නේ නැහැ. දැන් කළ යුත්තේ රජරට තිබෙන කැලෑව රක්ෂිත හා වැව්තාවුල ආදිය සුරැකීමට දැඩි නීති රීති සමුදායක් ඇති කිරීමයි. ඒ සමඟම අලි ආදි සතුන් ගම්වලට ඒම වැළැක්වීමට සරල ක්‍රියාමාර්ග ගැනීමද කළ යුතුයි. සුරන්ජන් කොඩිතුවක්කු මහතා කරුණු පැහැදිලි කළේය.
රජරට තිබෙන ජලය හා අහසින් ලැබෙන ජලය වුවද නිසි ලෙස සුරැකීමට ප්‍රධාන බාධකයක් වී ඇත්තේ එහි ඇති පැරැණි හා ප්‍රමිතියෙන් තොරවූ වාරිමාර්ග යෝජනා ක්‍රමයි. ඒවායින් අපතේ යන ජලය ප්‍රමාණය ඉතුරු වූවා නම් එයිනුත් කෙත් බිම් දහස් ගණනක් අස්වැද්දීමට ඉඩ තිබුණි.
ජල සම්පාදන මණ්ඩලයේ තියෙන්නේ සාමාන්‍යාධිකාරී (වයඹ හා උතුරු මැද) එම්. ඒ. එම්. එස්. එල්. අත්තනායක මහතා පෙන්වා දෙන්නේ අනුරාධපුරයේ නුවර වැවට සම්බන්ධ සුළු වාරිමාර්ගවල අඩුපාඩු සපුරන්නේ නම් අනුරාධපුරයට නළ ජලය දීම ගැටලුවක් නොවෙන බවයි. සුළු වාරිමාර්ගවල හරි නඩත්තුවක් නැති නිසා විශාල ලෙස ජලය අපතේ යන බව ද ඔහු කීය.
ජලාධාර කළමනාකරන ව්‍යාපෘතියේ අධ්‍යක්ෂ ඩී. පී. මුණවීර මහතා මේ ජල හිඟයට විසඳුම් ලෙස ඉදිරිපත් කරන්නේ අනුරාධපුරයේ වැව්වල අවට ඇති ජලාධාර හා රක්ෂිත සංරක්ෂණය කිරීම කළ යුතු බවයි. "අද මෙරට සමහර වැව්වල රක්ෂිතයක් නැහැ. එක්කෝ ඒකේ ගෙවල් හදලා නැත්නම් හෝටලයක් හදලා. නැත්නම් කුඹුරකට කපලා අරන්. එක් එක් දිස්ත්‍රික්කයකට හෝ පළාතකට අදාළව ජලාධාර සංරක්ෂණ ඒකක පිහිටුවීම මේවා වළක්වන්න හොඳ ක්‍රමයක්. මේවා පිළිබඳ අදාළ ප්‍රදේශවල පරිපාලන නිලධාරිනුත්, පළාත් සභාවත් අවධානය යොමු කළ යුතුයි." මුණවීර මහතා කියයි.
අනුරාධපුර ප්‍රදේශයේ ප්‍රබල පරිසර හා කෘෂිකාර්මික සංවිධානයක් වූ ජාතික ගොවි සමුළුවේ සභාපති, උතුරු මධ්‍යම දෙපළාතේ ද්විතියික ප්‍රධාන සංඝනායක මහමාන්කඩවල පියරතන හිමියන් පවසන්නේ පසුගිය කාලයේ රජරට හා වියළි ප්‍රදේශවල පරිසරයට මිනිසා කළ විනාශය දැන් ආපසු මිනිසාටම හැරුණු බව මෙම නියඟයෙන් පවසන බවයි.
'පරිසරය සුරකින්න කෙනෙක් අද නැහැ. අද හරියට වැවක් හාරන්න කෙනෙක් නැහැ. වැව් හාරන්නත් ඉපැරැණි තාක්ෂණයක් තිබෙනවා. ඒ එක්කම අලි දාල වැවේ මඩ ඉවත් කරන්නත් ක්‍රම තිබෙනවා. ඒ අනුවයි මේවා කළ යුත්තේ. අද රජරටත් වයඹත් වෙන්නේ වැව් හාරනවා කියලා පිට රටවලින් දෙන ණය ටික යටි මඩි ගහන එක විතරයි. උන්වහන්සේ පවසති.
රජරට නියඟයට මෙන්ම රටේම නියඟයට මුහුණ දීම පිණිස තිරසාර වැඩ පිළිවෙළක් ක්‍රියාත්මක කිරීමට ද පියරතන හිමියන් සැලසුම් කර ඇත. ඒ අනුව රජරට ජලය සුරැකීම ගැන පාසල් දරුවන්ට දැනුමක් ලබාදීමට දැනටම වැඩ පිළිවෙළක් සකස් කර ඇත.
ඊට අමතරව ලබන වැසි සමය ආරම්භ වීමට පෙර රජරට වැව් තාවුලුවල හා රක්ෂිතවල දේශීය පැළ වර්ග සිටුවීමටත්, නියාමක ව්‍යාපෘතියක් ලෙස පාරම්පරික තාක්ෂණික ක්‍රම අනුව වැවක් ප්‍රතිසංස්කරණය කිරීමටත් පියරතන හිමියෝ සූදානම් වෙති.
මේ අනුව බලන විට ශ්‍රී ලංකාවට එන ස්වාභාවික විපත් අවම කර ගැනීමට අපට ක්‍රම සහ විධි ඇත. කළ යුත්තේ ඒ විසඳුම් පිළිබඳව විද්වතුන්ගේ බලධාරීන්ගේ හා ප්‍රතිලාභ ලබන අයගේ සහභාගිත්වය ඇතිව යම් විධිමත් වැඩ පිළිවෙළක් සකස් කිරීම පමණි.
නිහාල් පී. අබේසිංහ
සේයාරූ - සඳුන් සුගන්ඳන
මෙම ලිපි මාලාව ලිවීමේදී කටයුතු සම්බන්ධීකරණය කළ අනුරාධපුර කාර්යාලයේ කිත්සිරි වනසිංහ මාධ්‍යවේදියාට ස්තුති වන්ත වෙමි.
*අනුරාධපුරයට නළ ජලය ලබා දෙන නුවර වැවේ තත්ත්වය පිළිබඳ නිරීක්ෂණ චාරිකාවක යෙදුනු හිටපු පාර්ලිමේන්තු මන්ත්‍රී එස්. එම්. චන්ද්‍රසේන මහතා ජල හිඟය පිළිබඳව ප්‍රදේශයේ ගොවි සංවිධාන සාමාජිකයන් සමඟ නුවර වැව අසලදී සාකච්ඡා කළ අයුරු.
*එප්පාවල එස්. ඩී. 8 ගොවි ජනපදයේ එච්. එම්. රූපසිංහ හා රත්නායන යන ගොවි මහත්වරු නියඟය නිසා වේලි ගිය තම ගොයම පෙන්වමින්.
*නාච්චදූව වැවේ සොරොව්ව අසල ප්‍රදේශයේ ජලය සිඳී ඇති අයුරු.
*නාච්චදූව වැවෙන් කුඹුරුවලට ස්වාභාවිකව ජලය ගලා නොයන නිසා මෝටර් හා ජල නළ උපයෝගී කර ගනිමින් අවට කුඹුරුවලට ජලය ලබා දෙන අයුරු.
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
ජාතිය ඔපවත් කරන බුලතේ මහිමය
කෑගල්ලේ මහීපාල හේරත් විසිනි
අලුත් අවුරුදු සමයේ මව්පියන්ට, ගුරුවරුන්ට, වැඩිහිටියන්ට බුලත් අතක් දී ගරු කරනු ලැබේ. මේ වැදගත් සිරිත පුරාණයේ සිට පැවත එන්නකි. බුලත් කොළයත් අපේ හැදියාවත් අතර දැඩි සම්බන්ධතාවයක් ඇත.
සමාව
බුලත්, නාගවල්ලි යනුවෙන් ද හැඳින් වේ. මෙයට හේතු වන්නේ බුලතේ හැඩය නාග පෙනයට සමාන වීම ය. බුලත් කොළය නිම වී ඇත්තේ පහත කෙළවර ඉතා සිහින්ව ක්‍රමයෙන් නටුව දක්වා වර්ධනය වීමෙනි. එම නිසා බුලතින් සංකේතවත් වන්නේ වර්ධනය යි. බුලත් අතක් යමෙකුට දීමේ දී අනුගමනය කරන ක්‍රම මීට හොඳ ම නිදසුනකි. බුලත් අත පිළිගන්වන්නේ පිළිගන්වන්නා දෙසට සිහින් කොනක් පිළිගන්වනු ලබන්නා වෙත නටු සහිත කොටසක් යොමු වන ආකාරයට ය.
බුලත් අත පිළිගන්වනු ලබන්නාට වැඩිදියුණුව පිළිගන්වන්නා පතන බව මෙයින් අදහස් වේ. බුලත් පිළිගන්නා වැඩිහිටියන් සියලු වරද ඇතොත් අමතක කර දමා බුලත් පිළිගන්වන්නාට ආසිරි කරනු ලැබේ. අවුරුදු සමයේ නෑ ගමන් ගොස් වැඩිහිටියන්ට බුලත් හුරුළු දී වැඳ නමස්කාර කර ගරු කිරීමේ සිරිත පසු ගිය වසරේ දී සිදු වූ අඩුපාඩු වැරදි අමතක කර සමාව ලබා ගැනීමටත්, නව වසර සතුටින් සමාදානයෙන් ඇරඹීමත් සඳහා කරන්නකි.
ගෙවී ගිය වසරේ සිදු වූ වාද බේද දුරු කර සුභඵල දායක අන්දමට ඇරඹීමට බුලත් අත සමත් බව මින් පෙනී යයි.
මංගල්‍යය
උත්සව අවස්ථාවන්ට සහභාගී වන විශේෂ අමුත්තන් පිළිගැනීම සඳහා අත්‍යවශ්‍ය දෙයකි. පිරිත් මණ්ඩපයට බුලත් අවශ්‍ය ය. බුලත් නැතිව ආරාධනාව ආරාධනා පතකින් කළ විට සමහර පවුලේ ඥාතීහු වාද බේද ඇති කර ගනිති. ඒ අනුව බලන විට බුලත් හෙළ ජාතිය තුළ මහඟු ගුණාංග ඇති කිරීමට සමත් වී ඇත.
බුලතේ උපත පිළිබඳව විසිතුරු කථා ඇත. බුලත් ලැබුණේ නා ලොවින් බව කියැවේ. නා රජු නා ලොව සිට මනු ලොවට බුලත් ගෙන ඒමේ දී ඔහු ගේ මුඛයෙන් ගෙන ආ බවත් එහි දී තැවරුණු නාග විෂ බුලතේ නැටි පෙදෙසේ අග කොටසේ තැවරී ඇති බවත්, ඒ නිසා බුලත් කොළයක් සැපීමට පෙර මුල් කොටසත්,, අග කොටසත්, කඩා ඉවත් කළ යුතු බවත් කියැවේ. "සස ජාතකයෙහි දැක්වෙන අන්දමට සක් දෙවිඳු චන්ද්‍ර මණ්ඩලයෙහි සස රූපය ඇඳීමෙන් පසු ඉවත ලන ලද තෙළි කූර නා ලොව කරා ගොස් වැටුණු විට මුචලින්ද නාගරාජයා එය දැක ගිල දැමීමේ දී තෙළි තුඩ උගුරේ සිරවීම නිසා නා රජු මිය ගිය බව දැක්වෙන පුරාවෘත්තයක් ද ඇත. එම සිරුර දැවූ ස්ථානයේ බුලත් වැල හට ගත් බව කියවේ.
මුචලින්ද නාග රාජයා ගේ වලිගයෙන් බුලත් වැලේ අතු ද, සිරුරෙන් කඳ ද පෙනයෙන් කොළ ද හට ගත් බව කියවේ. මේ නිසා බුලත් නාගවල්ලි යන නමින් හැඳින්වූ බව පත පොතෙහි සඳහන් වේ. මුචලින්ද නා රජු ගේ උගුරු දැවූ නිසා ගිරිඳ යන නමින් ද බුලත්වලට නම් ලැබී තිබේ. බුලත් පිළිබඳව විස්තර ජන කවිවල ඇත.
ගිලී මලේ
රාජ්‍යය වර්ෂ 964 දී (බු: ව: 1507) පොලොන්නරුව රාජධානියේ දී රජ කරමින් වසර අටක් රට කර වූ දැය රජතුමා ගේ බදුලු ටැම් ලිපියේ සඳහන් වන අන්දමට ද බුලත් පුවක් විකිණීම සඳහා නීති රීති පනවා තිබූ බව පෙනේ.
රාජ්‍යය වර්ෂ 1410 (බු: ව: 1953) කෝට්ටේ රාජධානියේ රජ පැමිණ වසර පනස් දෙකක් රට කර වූ හය වන ශ්‍රී පරාක්‍රමබාහු රජතුමා සමන් දේවාලය කර වු බව දැක්වෙන සන්නසක ගිලී මලෙන් බුලත් සැපයූ බව සඳහන් වේ. බුලත් සැපයීමේ දී එය පස්පල වතින් කළ යුතු බව රාජ්‍යය වර්ෂ 1198 දී (බු: ව: 1741) පොළොන්නරුව රාජධානියේ රජ පැමිණ වසර නවයක් රට කර වූ කීර්ති නිශ්ශංක මලල) රජු ගේ සෙල්ලිපියක සඳහන් වේ. පස්පලවත් යනු සාදික්කා, නකුල්, සිහින් එනසාල්, අරළු, පුවක් යන පල වර්ග පහ ය. මේ හැර කරාබු නැටි කපුරු කස්තුරි සහ ඉඟුරු පියලි ආදිය ද බුලත් විට සමග ගනු ලැබේ.
ආවාහ විවාහ
ශ්‍රී ලංකාවේ වාසය කළ පුරාණයෝ සහ මහා භාරතීය මහා රජවරු හුණු වෙනුවට භාවිතා කර ඇත්තේ හුණු අළු බව කියවේ. "සිංහලයෝ ආහාර වලටත් වඩා බුලත් හැපීමට ප්‍රිය කරති. ඔවුහු නිදි පැදුරෙන් නැගිට්ට වහා ම බුලත් හැපීම නොවරදවා ම කරති" යනුවෙන් රොබට් නොක්ස් සඳහන් කර ඇත.
පුරාණ විවාහ සිරිත් අනුව නෑනා උරුම වන්නේ ඇවැස්ස මස්සිනාට ය. ඔහුගෙන් බැහැර අයෙකුට ඇය විවාහ කර දිය හැක්කේ ඔහු ගේ අවසරය මතය විවාහ දිනයේ දී කඩුලු බුලත් ගැනීමෙන් එම අවසරය ප්‍රකාශ වන බව කියවේ.
නෑනා ගේ නිවස සම්පයේ ඇති කඩුල්ලේ (පුරාණ නිවාස වටා වැටක් ඉදි කරනු ලැබේ. නිවසට ඇතුළු වන ස්ථානයේ ලී කෙටියෙන් බැඳ පහසු කර ඇත. මේ ඇතුළු වමේ දොරටුව කඩුල්ල යන නමින් හැඳින්වේ. මෙම කඩුල්ලේ ස්ථානය වර්තමානයේ ගේට්ටුවකට හිමි වී ඇත.) සිටින මස්සිනාට නෑනා ගේ අලුත් මනාලයා විසින් බුලත් 100 ක් දිය යුතු ය.
නාග ලොවින් වද බුලත් උපන්නේ
දළුව ගොසින් වද කොළ හට ගන්නේ
ඇවැස්ස මස්සිනා මමයි බොලන්නේ
කඩුළු බුලත් සියය දීලයි යන්නේ
පුරාණයේ ජීවත් වූ තරුණියෝ තොල් රතු කර ගත්තේ බුලත් විට සැපීමෙනි. එපමණක් නොව ඔවුන් එයින් මුඛය ද සුවඳ කර ගන්නා ලදී.
ආයුර්වේදය
ආයුර්වේද මතය අනුව බුලත්වල ගුණ දහතුනක් ඇත. ඒ අනුව බුලත් කොළය කටුකය, තිත්තය, උණුසුම්ය, මිහිරිය, කාරන්නය, කහට ගතියෙන් යුක්තය, වායු නසන්නේ ය. පණු රෝග නසන්නේ ය. මුඛයට ආහාරයක් වැනි ය. මළ බද්ධය නැති කරන්නේ ය.
සාමාන්‍ය ජනයා විසින් බුලත් පුවක් හුණු සහ දුම් කොළ යන මේවා බුලත් විටක් සැපීමට ගනු ලැබේ. සෙම් වාත පණු දොස් නසන පුවක් මුඛයේ විරස ගතිය දුරු කරයි. රෝගවලට හිතකර ය. උණ සහ පිපාසය නසන ගුණයක් ගොලෑ පුවක්වල ඇත. හුණු ආමාශ රෝග නසයි. ආමාශයේ හට ගන්නා අමිල ගතිය දුරු කරයි. අජීර්ණ, ග්‍රහණය සහ පණු රෝග නසන ගුණයක් ඇති දුම් කොළ මත් ගතියක් ඇති කරයි. කටුක මුත් සෙමටත් ඇස් රෝගවලටත් දුම්කොළ සුදුසු යයි පිළිගනු ලැබේ.
නාගවල්ලි ගැටතවාළු හීන්තවාලු දල බුලත් මල් බුලත් සහ දළුමුර ආදී නම්වලින් හැඳින්වෙන බුලත් වර්ග බොහෝ අප රටේ ඇත. ජන ජීවිතයේ දී එදා මෙන් අදත් බුලත්වලට වැදගත් තැනක් හිමි වේ.
ජාතික සංකේතයක් තත්ත්වයට පත් වී ඇති බුලත් කොළය වර්තමානයේ ඡන්ද ලකුණක් බවට පත් වී තිබීම ද විශේෂත්වයකි.
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
සංගීත සංදර්ශනය
මල්දෙණිය ධර්මාලෝක විද්‍යාල ක්‍රීඩා පිටියේ සංගීත සංදර්ශනයක් පවත් වන බවට ගම් ප්‍රදේශය පුරා ම දැන්වීම් අලවා තිබිණ. ජනප්‍රිය ගායක ගායිකාවන් රැසක ගේ නම් එහි සඳහන් විය. මේ දුටු සමහර තරුණ තරුණියන් ගේ සිත්හි ඇති වූයේ නව ප්‍රබෝධයකි. ගායක ගායිකාවන් ගයන ගැයුම් අනුව සංදර්ශන භූමියට පිවිස රඟන රැඟුම් ගැන සිහි වන විට පවා කුමක් දෝ මිහිරි ආස්වාදයකින් බිඳක් හද පත්ල වෙත කාන්දු වන්නා සේ ඔවුන්ට දැනිණ. දැන්වීම් දෙස බලා හිඳ "මේ වගේ වැඩවල කිසි පලක් නැහැ" යයි පැවසූ උසස් පෙළ සිසුවකුට සංගීත සංදර්ශනය පැවැත්වීමට වෙහෙසී ක්‍රියා කරන තරුණයන් දෙදෙනකු පහර දෙන්නට ගිය බවට ද පුවතක් සැළ විය.
ජයලාල් සංගීත සංදර්ශනවලට බෙහෙවින් ප්‍රිය කළ තරුණයෙකි. ගායක ගායිකාවන්ගයන විට නැටුමෙහි යෙදෙන පිරිස අතර ඔහු කැපි පෙනුණේ ය. මේ ප්‍රදේශයේ කවර ස්ථානයක සංගීත සංදර්ශනයක් පැවැත් වුව එහි යන ජයලාල්, මිතුරන් හා එක් ව ගැයුම් නිමා වන තුරු ම නටයි. මදු බඳුන තොල ගෑ විට නැටුම වඩාත් වේගවත් වෙයි.
ඔහුට වෑන් රථයක් තිබිණ. හේ හොර සුරා පෙරීමේ ජාවාරමක් ද කරගෙන ගියේ ය. ඒ කටයුතු සඳහා ඔහුට ගෝල බාලයෝ කිහිප දෙනෙක් සිටියහ. ගමේ කිසිවකු අසනීප වී හදිසියේ රෝහලට ගෙනයෑමට අවශ්‍ය වුවහොත්, ජයලාල් සතුටෙන් ඒ සඳහා සිය වාහනය දුන්නේ ය. ඔහු ඒ වෙනුවෙන් කිසි මුදලක් අය නො කෙළේ ය. "මොනවා වුණත් මන්ත්‍රීතුමාට වඩා ජයලාල් අපිට සේවයක් කරනවා" යයි ගමේ සමහරු පැවසූහ.
ගමේ තරුණියක වූ කාංචනා ජයලාල් ගේ පෙම්වතිය වූවා ය. ඇය හැඩට වැඩට ඇඳීමට ප්‍රිය කළ තරුණියකි. කුමක් හෝ රැකියාවක් සොයා ගැනීමට වෙහෙසීමෙන් ඕ මේ වන විට හෙම්බත්ව සිටියා ය. දිනක් හමු වූ මොහොතෙහි කාංචනා පැවසුවේ ජයලාල් කිසිසේත් බලාපොරොත්තු නො වූ කතාවකි.
"මම පිටරට රස්සාවකට යන්ට තීරණය කළා."
"මොනවා...? මට නම් එහෙම දේකට කොහෙත්ම කැමැති වෙන්න බැහැ."
"මෙහෙ රස්සාවක් හොයා ගන්න බැරි නම් මම පිට රට රස්සාවකට හරි යන්න ඕනෑ. මොනවා වුණත් එහෙම දෙයක් නොකර බැරි තත්ත්වයකයි මම ඉන්නෙ. මෙච්චර කාලයක් තාත්තා කුලී වැඩ කරලා හරි අපිට කන්න දුන්නා. දැන් තාත්තා ලෙඩ ගාණට වැටිලා. අම්මා ඉතින් මොනවැයි කියලා කරන්නද? එක නංගි කෙනෙක් තාම ඉස්කෝලෙ යනවා. අනික් නංගිටත් මට වාගේම රස්සාවක් නැහැ."
"මම ඔයාට අවශ්‍ය කරන දේකට සල්ලි දෙන්නම්."
"මගේ උවමනාකම් විතරක් පිරිමහගෙන හරියන්නේ නැහැ. නංගිලා දෙන්නට යන කලකුත් බලන්න ඕනෑ. ඉතින් ඒ හැම දේකටම ඔයාට කරදර කරන්න පුළුවන්ද?"
"මට නම් පේන්නෙ නැති බැරිකම්වලටත් වඩා, ඔයාගේ ඔළුවට මොකක් දෝ පිස්සුවක් ගහලා. පිට රට රස්සාවලට ගිය ගැහැනුන්ට වෙන කරදර ගැන සැම දාම පත්තරවල තියෙද්දි අහවල් දේකට රට යන්න දඟලවද මන්දා."
"ගිහිල්ලා හොඳින් එන අයත් ඔය ඕනෑ තරම් ඉන්නෙ."
"මොකටද මගේ කට... ඔන්න ඔය ගමන ගියොත් ඔයාගෙයි මගෙයි සම්බන්ධෙ ඉවරයි කියලා හිතා ගන්න එකයි ඇත්තෙ."
ජයලාල් කාංචනා අසලින් ඉවතට ගියේ කෝපයෙනි. තමා විරෝධය පළ කළ පසු ඇය පිටරට රැකියාවකට නොයනු ඇතැයි ජයලාල් සිතුවේ ය. එහෙත් මාසයකට පමණ පසු කාංචනා ගෘහ සේවිකාවක වශයෙන් මැද පෙරදිග රැකියාවකට ගියා ය.
"මට පේන හැටියට මා එක්ක මේ ගැන කියලා තියෙන්නෙ ගමනට කටයුතු ඔක්කොම ලැහැස්ති කරගෙන ඉවර වෙලා. මම මීට පස්සේ ඕකි උන්නද මළාද කියල වත් හොයලා බලන්නෙ නැහැ." ජයලාල් සිය මිතුරන් සමඟ පැවැසී ය.
ජයලාල්ට මින්පසු වෙනත් තරුණියක මිතුරු කරගැනීමේ අවශ්‍යතාව තිබිණ. එහෙත් ඔහු ඒ සඳහා එතරම් උනන්දුවක් නො දැක් වී ය. හිතේ කෝපය ඇති වුව ද ඔහුට වරින් වර කාංචනා ගැන ද සිහි විය. එහෙත් ඇය පිටරට ගිය පසු ඔහුට ලියමනක් පවා නො එව්වා ය. 'කොයි එකියකටවත් බාල්දු වෙන්න යන්න නරක යි. තව ටිකක් හම්බ කරගෙන ඉවර වෙලා හොඳ තැනකින් කසාදයක් බැඳ ගන්නවා.' ඔහු අන්තිමට ඉටා ගත්තේ ය. සිය ජාවාරම දියුණු කර ගන්නට වඩාත් වෙහෙසී ක්‍රියා කරන්නට වූයේ ය.
නොදැනීම වාගේ දෙ වසරක පමණ කාලය ගෙවි ගියේ ය. ජයලාල් ගේ මිතුරකු ඔහු හමුවට ආයේ අලුත් ආරංචියක් ද රැගෙන ය.
"කාංචනා රට ඉඳලා ආපහු ඇවිදිල්ලා."
"මොනවා...? ඔය ඇත්තමද?"
"මම මොනවටද බොරු කියන්නෙ. දැන් ඉස්සර වගේ නෙවෙයි. හරි ස්ටයිල්. බලන්න එපායැ ඩෙනිම් කලිසම් ගහලා, සන් ග්ලාස් දාලා යන හැටි."
"එයාට කවදත් ඔය පිස්සුව තිබුණා."
"ජයලාල් අයියා තරහ නොගන්නවා නම්මම තව කාරණයක් කියන්නම්."
"මම තරහා ගන්නේ මොකටද? ඕනෑ එකක් කියපන්."
"ආමි එකෙන් පැනලා ආපු වෙලෙන් එගොඩහ සිරිනාථ ඉන්නවා නේද? දැන් මන්ත්‍රීතුමා ළඟ වැඩ කරන්නෙ."
"ඔව්, මම දන්නවා."
"කාංචනා දැන් සිරිනාථ එක්ක යාළුයි. ළඟදි කසාද බඳින්නත් යනවලු. කාංචනාට පිටරට රස්සාවට යන්න උදවු කළෙත් සිරිනාථ කියල සමහරු කියනවා."
"පිටරට ගිහිල්ලා එක එකා එක්ක ලැගලා ආපු එකී කවුරු බැඳ ගත්තත් මට මොකද?"
ජයලාල් මෙසේ පවසා මිතුරාට තමා කලබලයට පත් නොවන බව පෙන්නීමට තැත් කෙළේ ය. එහෙත් කාංචනා තමා අත් හැර වෙන අයකු සමඟ මිතුරු වීම ගැන ඔහු ගේ සිත ඇති වූයේ කෝපයකි. 'කාංචනා මා එකක් යාළුවෙලා ඉන්න ගමන් ම තමයි සිරිනාථ එක්කත් යාළුවෙලා ඉන්න ඇත්තෙ. මම එපා කියද්දි රට ගියේ ආපහු ඇවිදිල්ලා ඌ බැඳ ගන්න බලාපොරොත්තුවෙන් වෙන්න ඕනෑ. රස්සාවට යන්න උදවු කළේ සිරිනාථ කියන කතාවත් ඇත්ත වෙන්න පුළුවන්... ජයලාල් නොයෙක් ආකාරයට මේ ගැන කල්පනා කරන්නට වූයේ ය. එහෙත් ඔහුට තමා කුමක් කළ යුතු ද යන්න සම්බන්ධයෙන් පැහැදිලි නිගමනයකට එළඹීමට අපහසු විය.
සංගීත සංදර්ශනය පැවැත්වීමට කටයුතු සංවිධානය කර තිබුණේ මේ දිනවල ය. එය ආරම්භ වීමට නියමිත ව තිබුණේ රාත්‍රී නවයට ය. එහෙත් රාත්‍රී හත පමණ වූ වේලේ සිට රසිකයෝ ධර්මාලෝක ක්‍රීඩා පිටිය වෙත ළඟා වන්නට වූහ. මුළු පෙදෙස ම විදුලි ආලෝකයෙන් ඒකාලෝක වී තිබිණ. පැමිණෙන්නන් අතර වැඩි පුරම සිටියෝ තරුණ තරුණියෝ ය. මෙහි ළඟා වන විට සමහර තරුණයන් ගේ තොල්, මත් පැනින් තෙත් ව තිබිණ.
ප්‍රධාන අමුත්තන් වශයෙන් ආරාධනා ලැබ සිටි දේශපාලන නායකයන් පැමිණෙන විට රාත්‍රී දහය පමණ විය. ඔවුන් පැමිණි විට නැඟුණ රතිඤ්ඤා හඬින් මුළු පෙදෙස ම දෙදරුම් කා ගියේ ය. පිළිගැනීමෙන් අනතුරු ව ඔවුහු කිහිප දෙනෙක් ම කතා පැවැත් වූහ. මෙවන් සංගීත සංදර්ශන පැවැත්වීමේ වටිනාකම ජනතාවට අවබෝධ කර දුන් ප්‍රධාන අමුත්තෝ දිවා රාත්‍රී නොබලා වෙහෙසී මෙවැනි කටයුතු කිරීම ගැන සංවිධායකයන්ට මහත් සේ ස්තුති කොට සිටියහ.
ඒ කටයුතු අවසන් වීමෙන් පසු වේදිකාවට පිවිසි නිවේදකයා මෙදින සංගීතය සපයන කණ්ඩායම ගැනත්, එහි නායකයා ගැනත්, ඔවුන් ගේ කුසලතා හා දක්ෂතා ගැනත් දීර්ඝ විස්තරයක් කෙළේ ය. ඉන්පසු මෙහි ගී ගැයීමට පැමිණෙන ගායක ගායිකාවන් ගැන ද විස්තරයක් කරන්නට යෙදිණි. මේ සියලු දෙනා වෙනුවෙන් දැවැන්ත අත්පොලසන් නාදයක් දෙන ලෙස ද ඉල්ලා සිටි ඔහු, මයික්‍රපෝනය සංගීත කණ්ඩායමේ නායකයාට භාර දුන්නේ ය. ඔහු වේදිකාවේ ඒ මේ අත යමින් කතා කරන්නට විය.
"ඔව්, නෝනාවරුනි, මහත්වරුනි, ඔව්... දයාබර නංගී මල්ලී... මේ සුන්දර රාත්‍රියේදී තමුන්නාන්සේලාගේ සතුටෙන් පිරි මුහුණු දැක ගන්නට ලැබීම ඇත්තටම අපිට ලොකු සතුටක්. රායිට් ඕකේ... අපේ සංගීත කණ්ඩායම තමුන්නාන්සේලාට උපරිම විනෝදයක් ගෙනදීම සඳහා මේ මොහොතේ සැදී පැහැදී සිටින බව කියන්නට කැමැතියි. රායිට් ඕකේ.... දැන් පළමුවෙන්ම මම තමුන්නාන්සේලා හමුවට කැඳවන්න බලාපොරොත්තු වන්නේ අපේ කණ්ඩායමේ දක්ෂම හින්දි ගීත ගයන්නා වන ජෝ දිලිප් අල්මේදා... රායිට් ඕකේ.... එහෙම නම් දැන් දෙන්න බලන්න හොඳ අත්පොලසන් නාදයක්..."
තරමක අත් පොලසන් නාදයක් නැඟිණ. "අයියෝ හොඳටම මදි. තව හයියෙන් හොඳට අත්පොලසන් නාදයක් දෙන්න." ඔහු උස් හඬින් පැවසී ය. එවර පෙරට වැඩි අත්පොලසන් නාදයක් නැඟිණ. ගී ගැයීම ආරම්භ විය. කෙමෙන් දෙතුන් දෙනා නටන්නට වූහ. ටික වේලාවක් ගත වන විට තරුණ තරුණියෝ බොහෝ දෙනා විවිධාකාරයෙන් සිරුරු සසල කරමින් නටන්නට පටන් ගත්හ. මැදි වියේ සමහරු ද ඊට එක් වී සිටියහ. නටන අතර විවිධ හඬ නඟන්නෝ ද වූහ.
මදු බඳුන තොල ගෑ ජයලාල් මිතුරන් කිහිප දෙනකු සමඟ නටමින් සිටියේ ය. මේ අතර ඔහු ගේ මිතුරෙක් පැමිණ රහසින් කිසිවක් පැවැසී ය. නැටුම නතර කළ හෙතෙම සෙනඟ අතරින් රිංගාගෙන මිතුරා සමඟ ක්‍රීඩා පිටියේ අනිත් කෙළවරට ගමන් කෙළේ ය. එහි කාංචනා සහ සිරිනාථ තව මිතුරන් කිහිප දෙනකු සමඟ නටමින් සිටියහ. ඔහු මොහොතක් ඒ දෙස බලාගෙන සිටියේ යටි තොල හපාගෙන ය. බලවත් කෝපයකින් යුතු ව ජයලාල් එක් වර ම ඉදිරියට පැන්නේ ය.
"කාංචනා ඔයා එන්න ඕනෑ මාත් එක්ක නටන්න. එක එක පාහරයෝ එක්ක නටන්න යන්න එපා."
"කවුද මිනිහෝ පාහරයෝ? කාංචනාට නටන්න කතා කරන්න උඹ කවුද?"
කංචනා කිසිවක් පැවැසීමට පෙර මෙසේ පැවසූ සිරිනාථ ඉදිරියට පැන්නේ ජයලාල්ගේ කම්මුල හරහා පහරක් එල්ල කරන බලාපොරොත්තුවෙනි. එහෙත් ඊට පෙර ජයලාල් විදුලි වේගයෙන් ක්‍රියාත්මක විය. ඔහු එල්ල කළ පා පහරක් සිරිනාථ ගේ යටිබඩට වැදිණ. සිරිනාථ විසි වී ගොස් බිම වැටුණේ ය. එහෙත් ඔහු සැණින් නැගිට්ටේ ය. වචනයක් හෝ කතා නොකර කංචනා ගේ අතින් අල්ලා ගෙන සෙනඟ අතර නො පෙනී ගියේ ය. ඔහු ගේ මිතුරෝ කිහිපදෙනා ද ඒ පසුපස ගමන් කළහ. මිතුරා ජයලාල් ඇමැතී ය.
"ජයලාල් අයියෙ, අපි කලින් හිටි තැනට යමු. අපේ කට්ටිය එතන."
"යන්න... කාට බයේ යන්නද බන්. අපි මෙතනම නටමු."
ජයලාල් මිතුරා සමඟ එහි ම සිට ජයග්‍රාහී විලාසයෙන් නටන්නට විය. නිවේදකයා ගේ දීර්ඝ වර්ණාවකින් පසු අත්පොලසන් මැද වේදිකාවට ගොඩවූයේ වේග රිද්මයට ගයන ගායිකාවකි. මයික්‍රපෝනය අතට ගත් ඇය "ආදරයේ ලැව්ගිනි දැල් හරිම ලස්සනයි" නමැති ඇගේ ජනප්‍රිය ම ගීතය නටමින් ගයන්නට වූවා ය. පිටිය පුරා නැටුමෙහි යෙදී සිටියෝ පෙරට වැඩි උද්දාමයකින් යුතුව ආවේස වූවන් සේ නටන්නට වූහ. නටමින් සිටි ජයලාල් එක් වර ම ගල්ගැහී ගියේ ය.
සිරිනාථ කඩුවක් ද ගෙන සෙනඟ අතරින් රිංගාගෙන ඉදිරියට එමින් සිටියේ ය. යකඩ මුගුරු ගත් සගයෝ හතර දෙනෙක් ඔහු සමඟ වූහ. තත්ත්වය බිහිසුණු ය. මේ මොහොතේ පසුබැස පලායාම හොඳ ම දෙය බව ජයලාල්ට සැණින් වැටහිණ. ඔහු ඇඟේ හැප්පෙන්නවුන් ද පෙරළාගෙන දුවන්නට විය. සිරිනාථ හා මිතුරෝ කඩු මුගුරු රැගෙන ඔහු හඹා ගියහ.
මරබියෙන් තැති ගත් ජයලාල් දිව ගියේ වේදිකාව දෙසට ය. ඔහු වේදිකාව ඉදිරි පසට ළං වත් ම පසුපස පැමිණි සිරිනාථ ගේ වේගවත් අසිපත් පහර උරහිස හරහා වැදිණ. ජයලාල් බිම ඇද වැටුණේ ය. සිරිනාථ යළි යළි කඩු පහර දුන්නේ ය. සගයෝ වියරු විලාසයෙන් මුගුරු පහර එල්ල කළහ.
මේ සියල්ල හොඳින් දුටු ගායිකාව බියෙන් ත්‍රස්ත වූවා ය. ඇය අත වූ මයික්‍රපෝනය ගිලිහී වේදිකාව මත පතිත විය. ඇය යටිගිරියෙන් කෑ ගසමින් වේදිකාවෙන් බැස ගන්නට දිවුවා ය.
"මිනීමැරුමක්... මිනීමැරුමක්..."
කිහිප දෙනකු කියන හඬ ඇසිණ. ඇති තතු දැනගත් අය වහ වහා ක්‍රීඩා පිටියෙන් ඉවතට පැන ගන්නට වූහ. ක්‍රීඩා පිටියේ එහා කෙළවරෙහි සමහරු පවත් නොදැන බමන ගතින් හා සුරා මතින් මේ වන විටත් නටමින් සිටියහ.
ඇරැව්වල නන්දිමිත්‍ර
</ART>
<ART>
කිල්ල සහ කොටහළුව
කන්‍යාංගනා ප්‍රජා
කැලණි විශ්වවිද්‍යාලයේ සෞන්දර්ය අධ්‍යයන ආයතනයේ මහාචාර්යවරයකු වන මුදියන්සේ දිසානායක විසින් රචිත 'කිල්ල සහ කොටහළුව' 'කන්‍යාංගනා ප්‍රජා' යන ග්‍රන්ථ යුගලය දොරට වැඩුම මාර්තු 18 වැනි දා ප. ව. 3.00 ට කොළඹ මහවැලි කේන්ද්‍ර ශ්‍රවණාගාරයේ දී පැවැත්වේ.
මේ උත්සව සභාවේ මූලාසනය මහාචාර්ය ලෝනා දේවරාජා හොබවන අතර, විශේෂ දෙසුම් මහාචාර්ය කුසුමා කරුණාරත්න හා ආචාර්ය රෝහිණි පරණවිතාන ගෙනි.
අනුරාධපුරයේ විශේෂ ශිල්පීහු පිරිසක් කොටහළු යාගයේ ගායන වාදන නර්තන අවස්ථා ද මෙහි දී ප්‍රදර්ශනය කරති.
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
එදා මැතිසබෙන්
මැති සබේ සිට ගමේ හඬ නැංවූ නිකවැරටියේ පොඩිපුතා
"පොහොසද් දන ඇති තුනුරුවන බැති පෙමා
මුළුවද්දන සුරපුර පිරි සිරින් හැමා
ජයවද්දන කෙරුමෙන් සුසැදි තම නමා
ජයවද්දන පුරවර දනු මිතුරු තුමා"
නවසිය හැත්තෑව වසරේ මැති සබයේදී සැළලිහිණියේ ඒ හත්වැනි කවිය ගායනා කෙළේ, 1956 දී නිකවැරටිය අසුන දිනා මුලින්මැ මැතිසබයට පා තැබූ මුදියන්සේ තෙන්නකෝනුන් ය. "කඳ සුරිඳුගෙන් වරලද පහළොස් වයස කඳවුරු තුළ උපන් රැඳි තොටගමු පියස" ආදී සේ කවි තෝම්බුවෙන් ද සුපතළ සිරිරහල් කවි හිමිපාණන් තම පක්ෂි දූතයාට මඟ පෙන්වීමට පටන් ගත් හත්වැනි කවිය එසේ නිකවැරටියෙන් කියැවුණේ, කෝට්ටේ මන්ත්‍රිවැ සිටි ස්ටැන්ලි තිලකරත්න මහතා මැතිසබයේ කතානායක පදවියට පත් වූ දවසේදී නිකවැරටි ජනතාවගේ ප්‍රශස්තියක් හැටියටය.
ඈත ගම් දනව්වකින් ගැමියන් ගේ ගැමි නායක දූතයෙක් සේ මැතිසබයට ආ මුදියන්සේ තෙන්නකෝන්, පසු කලෙක වතාවක් උප මුදල් ඇමැති හැටියට පත් විය. එවක මුදල් ඇමැති ටි. බී. ඉලංගරත්නයන් එතෙර රෝගි වැ සිටිය දී ඔහු වෙනුවෙන් ඉදිරිපත් වැ මහා අර්ථ ශාස්ත්‍රඥයන් - විප්ලවවාදීන් සහිත බරපතළ විරුද්ධ පක්ෂයකට මුහුණදී ලංකාවේ අයවැය පිළිබඳ ඉතිහාසයේ ඉතාම කෙටි පිළිතුරු දෙසුම පවත්වා පෙර නොවූවිරූ සරල සම්ප්‍රදායක් බිහි කෙළේය.
වතුර බිබී පැය ගණන් පවත්වන අයවැය දෙසුමක් වෙනුවට එබඳු කෙටි සරල සංක්ෂිප්ත පිළිතුරු දෙසුමක් පැවැත්වූ පළමුවැන්නා හෝ දෙවැන්නා එක්සත් ජාතික පක්ෂ ආණ්ඩුවක් පැවති අවදියක මුදල් ඇමැති පදවිය හෙබවූ යූ. බී. වන්නිනායක මහතා ය. මුදියන්සේ තෙන්නකෝන් 1956 දී මැති සබයට පා තබන විට එදා එතැන සිටි ලාබාලම මන්ත්‍රීවරයා වූය. ගම්මන්ඩියේ හද්දා පිටිසරින් මැතිසබයට ඇවිත් කරකවා අතෑරියා බඳුවැ සිටි මේ 'ගැටයා' දුටු ප්‍රවීණ දේශපාලකයෙක් වැ සිටි වව්නියා මන්ත්‍රී සී. සුන්දරලිංගම් ඔහුට 'පොඩිපුතා' යැයි නමක් දැම්මේය.
'පොඩි පුතා' මුල් වසරේ සිටම ඉස්සෙක් වගේ ඉදිරියට පැන පැන සිදාදියේ හඬ වෙනුවට ගමේ හඬ පැලේ හේනේ හඬ කුඹුරේ හඬ මැතිසබය ඇතුළේ අඬබෙර ගැසුවේය. ඔහු දෙවැනිවර මැතිසබයට එද්දී ජාතික ඇඳුම වෙනුවෙන් සුදු රෙද්දෙන් මැසූ ගාන්ධි තොප්පියක් හිස ලා ගෙන ආවේය. මැති සබේ පොතේ සම්ප්‍රදායේ හැටියට සබාව ඇතුළේ හිස්වැස්මක් පැළඳ සිටීම හොඳ ද නරකදැයි සබාවේ කුකුසක් ඇති වුවද, කුකුස පසුවැ අකාමැකී ගියේය. හිස්වැස්ම තමාගේ ඇඳුමේ කොටසක් යැයි තරුණ මන්ත්‍රීවරයා කීවේය. 1936 රාජ්‍ය මන්ත්‍රණ සබාවේ කතානායක පදවියට පත්වූ ශ්‍රීමත් වෛත්ලිංගම් දොරේසාමි ඔහුගේ ජාතික සංස්කෘතියට අයත් තලප්පාවද හිස පැළඳගෙන කටයුතු කළ බවට තිබුණු පූර්වාදර්ශය නිකවැරටිය මන්ත්‍රීවරයාගේ සුදු රෙදි හිස්වැස්මට සෑහෙන තල්ලුවක් වූවාද විය හැකිය.
නවසිය හැත්තෑවේදී කතානායක පදවියට පත්වූ කෝට්ටේ මන්ත්‍රී ස්ටැන්ලි තිලකරත්න මහතාට ස්වකීය අභිනන්දනය දක්වමින් නිකවැරටියෙන් ආ 'සැළලිහිණි කවිය' එදා මැතිසබය වාර්තා කිරීමට ආ අපේ සිංහල පුවත්පත් කලාවේදීන් පිරිස ශ්‍රී ජයවර්ධනපුර අතීතයට මනස් වාහනයෙන් ගෙන යන්නට ඇති බව නිසැකය. එහෙත් මා නුදුරු අතීතයට ගොස් 'ස්ටැන්ලි තිලකරත්න සහෝදරයා' හමුවීමි. එය මෙසේ සිදු විය.
නවසිය පනහේ දසකයේ දී ශ්‍රීමත් ජෝන් කොතලාවල අගමැතිකම් දරද්දී කොටහේනේ නගර සබා අසුන සඳහා වූ මැතිවරණයකට කොමියුනිස්ට් පක්ෂය වෙනුවෙන් තරුණ අපේක්ෂකයෙක් ඉදිරිපත් විය. නමින් ඇන්ටන් මාෂලස් වූය. කතෝලික බැතිමතුන්ගෙන් පිරුණු මැතිවරණ කොට්ඨාශයේ කොමියුනිස්ට් වාදියෙක් තරග වැදී සිටීම එදා කුහුල් දනවන පුවතක් ද විය. ඔහුගේ ප්‍රචාරක රැස්වීමකට ගිය අපි රැස්වීම අවසානයේදී මැතිවරණ ප්‍රචාරයටත් පක්ෂ ප්‍රමාණයටත් දෙතුන් සියයක් තරම් පිරිසක් සම්බන්ධවූ වීදි පෙළපාලියක් පැවැත්වීමු. අපේ සටන් පාඨවලින් නිහඬ කොටහේන නගරය කලබැගෑනියක් බඳු විය.
පෙළපාලියේ ඉදිරියෙන් නාගරික මන්ත්‍රීධූරාපේක්ෂක ඇන්ටනි මාෂලස් සහිත ලංකා කොමියුනිස්ට් පක්ෂයේ තරුණ පිරිසක් ගමන් කළහ. එකවරම ඉදරියට පැමිණි පොලිස් කණ්ඩායමක් පෙළපාලියට බැටන් ප්‍රහාරයක් එල්ල කළහ. තත්පර කිහිපයක් ගතවීමට පෙර පෙළපාලිය විසිරී සීසීකඩවැ ගිය ද දුවන්නන් පාරේ පොලිසිය එළව එළවා පහර දුන්නේය. මා හැකිතරම් වේගයෙන් දුවගෙන ගොස් හැකිතරම් වේගයෙන් හති දම දමා මුස්ලිම් හෝටලයකට රිංගා එහි තේ පැන්ට්‍රිය අස්සේ අඳුරු මුල්ලක් අල්ලා සැඟවුණෙමි. තේ හදන්නාගේ තේ හැන්ද සහ පිත්තල ජෝගුවේ සංඝට්ටන ලතාවේ 'ටක ටක'යත් ඉවත දැමූ පල්වුණු තේරොඩුවල දුගඳත් යන දෙකෙන් මගේ දෙසවන ද නාසය ද බලවත් වේදනාවකට පත් කළ නමුදු පොලිසියේ බැටන් ප්‍රහාරය දෑසින් දුටු හෙයින් අඳුරුමුල්ල මගේ එකම සැනසිල්ල වී තිබුණේය. පොලිස් අනතුර බැහැර වූ පසු එළියට ඇවිත් බැලින්නම් පෙළපාලියෙන් සෑහෙන පිරිසක් හෝටලයේ අහුමුළුවලින් එළියට ඇදුණේය.
දැන් මේ පිරිසෙන් කාට කාටද බැටන් පාරවල් වැදුණේ? පිරිස අතර සිටි හුරුබුහුටි පෙනුමක් සහිත තරමක් මිටි හුඟක් කඩිසර අක්බඹරු කෙස් කළඹ සහිත තරුණයෙක් අප හැම දෙනා දෙසම බලාගෙන ප්‍රශ්න කෙළේය.
'එයා කවුදැයි මම ළඟ සිටි මා දන්නා හඳුනන කෙනෙකුගෙන් හෙමින් ඇසුවෙමි. 'එයා තමා ස්ටැන්ලි තිලකරත්න සහෝදරයා.' යැයි ඔහු කීවේය. එයින් පසු අපේ පිරිස කොටහේන කෙළවරක ඒ අවදියේ තිබුණු වරාය කම්කරු සමිති කාර්යාලයට රිංගා ගත්හ.
මේ අවදියේ 'ස්ටැන්ලි තිලකරත්න සහෝදරයා' නීති විද්‍යාලයේ නීතිය හදාරමින් සිටියා විය යුතුය. කාලයාගේ ඇවෑමෙන් ඔහුගේ හඬ උසාවිය පැත්තෙන් ඇසුණේය. ඉන් පසුව ලංකා කොමියුනිස්ට් පක්ෂයේ වේදිකාවෙන් ඇසුණේය. තවත් කල් යෑමේදී මැතිසභාවේ කෝට්ටේ මන්ත්‍රීවරයා ලෙස හඬ ඇසුණේය.
'කාලයන් අතර හොඳ ම කාලය ද කාලයන් අතර නරකම කාලය ද වූ ඒ සියලු කාලයන් පසු කැර පුවත්පත් කලාවේදියෙක් ලෙස මා මැතිසබයේ තොරතුරු රටට ලියද්දී ස්ටැන්ලි තිලකරත්න නීතිවේදියා කෝට්ටේ ආසනයේ කොමියුනිස්ට් පක්ෂයේ මන්ත්‍රීවරයකු ලෙස ජනප්‍රියත්වයේ මුදුනට පා තබමින් සිටියේය.
'වමේ රැස්වීමක් බලන්න යමුදැයි' සිදාදියේ කවුරු හෝ ඒ දිනවල කාගෙන් හෝ ඇසුවොත් කතා කරන්නේ කවුද? 'ස්ටැන්ලි' එනවද? 'ආර්. ඇස්. පෙරේරා එනවාදැයි' පෙරළා ප්‍රශ්න කිරීම බොහෝ දෙනාගේ සිරිත වී තිබුණේය.
රත්නපාල විතාන - කැනඩාව.
</ART>
<ART>
යුරෝපා චාරිකා සටහන් - 52
වසරකට තිස්පන් ලක්ෂයක් දෙනා පැමිණෙන (ලූඩ්ස්) ලුර්දු දෙව් මැඳුර
පැරිස් නගරයට කිලෝ මීටර පන්සියයක් පමණ නිරිතදිගින් පිරනිස් නගරය පිහිටා ඇත. මෙය සොබා දහමේ ආශීර්වාදය ලැබූ රමණීය නගරයකි. මේ නගරයේ සිට කිලෝ මීටර 4 ක් පමණ දුරින් ලූඩ්ස් <FRWD>(LOURDES)</FRWD> දේවස්ථානය පිහිටා තිබේ. මා අද ඔබ කැඳවාගෙන යන්නේ වසරකට සංචාරකයන් තිස් පන් ලක්ෂයක් දෙනා පැමිණෙන ලූඩ්ස් (නොහොත් අප රටේ පොදු ව්‍යවහාරයෙන් බොහෝ දෙනා හඳුන්වන ලුර්දු) දෙව් මැඳුර වෙතයි.
මෙම දේවස්ථානය පිහිටි ප්‍රදේශය දැන් හැඳින්වෙන්නේ ලූඩ්ස් නගරය යනුවෙනි. ලූඩ්ස් නගරය ප්‍රංසයේ තුන්වැනි ප්‍රධාන සංචාරක පුරවරය බවට පත්ව ඇත. පැරිසියට හා කෑන්ස් නගරයට පසු වැඩි ම සංචාරකයන් පිරිසක් පැමිණෙන්නේ ලූඩ්ස් නගරය වෙත ය. ලූඩ්ස් පුරවරයේ සංචාරක හෝටල හාරසියයකටත් වඩා ඉදි වී ඇත.
ලූඩ්ස් පුරවරය වෙත මෙතරම් සංචාරකයන් පිරිසක් පැමිණෙන්නේ එහි දෙව් මැඳුර හා බැඳුණු විශ්වාසය නිසා ය. ප්‍රාතිහාර්යයේ දෙව් මැඳුර යනුවෙන් ද මෙය හැඳින්වෙයි. රෝගීන් සුවපත් කිරීමේ පුදුම ශක්තියක් මෙම දෙව් මැඳුරේ පවතී යැයි බැතිමත්හු අදහති.
එහෙත් මෙය එක් ආගමික කණ්ඩායමක් සඳහා වෙන් වූ දේවස්ථානයක් නොවේ. ලොව නන් දෙසින් පැමිණි විවිධ ජන කණ්ඩායම්වලට අයත් විශාල පිරිසක් මෙහි දී ඔබ මුණගැසෙති. හැම දිනෙක ම පාහේ රටවල් හැට හැත්තෑවකින් පැමිණි ජනයා මෙහි දී ඔබට දැකගත හැකිවෙයි. මේ දෙව් මැඳුරේ ඉතිහාසය බර්නදෙත් නම් බැතිමත් යුවතියක ගේ ජීවන පුවත හා සැබැඳිව ගොඩ නැගෙන්නකි.
බර්නදෙත් 1844 ජනවාරි 17 දා ලුර්දු ගම්මානයේ ඉතාමත් ම දිළිඳු පවුලක උපත ලබයි. බර්නදෙත්ට මාස දහය පිරෙද්දී ඇය ගේ මව ගින්නකට හසුවෙයි. මව ගේ ළැම පෙදෙස දරුණු ලෙස පිළිස්සීම නිසා බර්නදෙත්ට කිරි දීමේ හැකියාව ද නැතිවෙයි. දරිද්‍රතාවයෙන් පහර කෑම නිසා උන්හිටි තැන් අතහැර නිවාස කීපයක ම වරින් වර පදිංචි වී සිටීමට මවටත් පියාටත් සිදුවෙයි.
මේ අතර මාරි නම් කාරුණික කාන්තාවක් බර්නදෙත්ට පිළිසරණවීම සඳහා ඉදිරිපත් වෙයි. ඉපදී සතියකින් මාරි ගේ දරුවා මියයයි. දරුවා ගේ වියෝගයෙන් සංවේගයට පත්ව සිටින ඇයට බර්නදෙත් ගැන දැන ගන්නට ලැබේ. බර්නදෙත් දරුකමට හදා ගන්නට මාරි ඇය ගේ මව් පියන් ගේ අවසරය පතයි. 1848 දක්වා අවුරුදු හතරක් මාරි නම් වූ දෙවැනි මව ගේ රැකවරණය යටතේ බර්නදෙත් ඇති දැඩි වෙයි. එහෙත් දුක්බර කාලය නිමා නොවේ.
බර්නදෙත් ගේ පියා ප්‍රැන්කොයිස් පිටි සොරකම් කිරීමේ බොරු චෝදනාවකට පොලිස් අත්අඩංගුවේ පසුවෙයි. යාබද නිවෙස්වල බැල මෙහෙවරකම් කිරීමෙන් හා කුලියට අනුන් ගේ රෙදි සෝදා දීමෙන් මව පවුල රැක ගැන්මට වෙහෙසෙයි. මේ වන විට බර්නදෙත්ට බාල සොහොයුරකු හා සොයුරියක් ද පවුලට එක්ව සිටිති.
ගෙවල් කුලී ගෙවා ගැනීමේ අපහසුතාව නිසා අපරාධකාරයන් රඳවා තැබූ මඩුවක් වැනි තැනෙක (අත්හැර දමා තුබූ කාමරයක) පදිංචිවීමට ඔවුනට සිදුවෙයි. චෝදනා ඔප්පු කිරීමට තරම සාක්ෂි නොමැතිවීම නිසා 1857 බර්නදෙත් ගේ පියා ෆ්‍රැන්කොයිස් අධිකරණයෙන් නිදහස ලබයි.
දැන් බර්නදෙත් දහ හතර හැවිරිදි දැරියකි. ලෙඩ දුක්වලින් නිතර ඇය පීඩා විඳී. ඇයට වරෙක ඇදුම රෝගය වැළඳේ. කොලරා රෝගය වැළඳී මරණයෙන් බේරෙන්නේ අනූනවයෙනි.
1858 පෙබරවාරි 11 දාට හිරු පායයි. කැඳ ටිකක් ලිප තබා රත් කැර ගන්නට එක් දර කැබෙල්ලක්වත් ගෙදර නැත. බර්නදෙත් දර ටිකක් සොයා ගෙන ඒම සඳහා ඇනටොනීට් නම් සිය බාල සොයුරිය හා ජීන් නම් මිතුරිය සමග ගේව් නදී ඉවුරේ ඇතිවන ලැහැබ වෙත යයි.
"මේ කුඩා ගංගාව පටන් ගන්නේ දිය ඇල්ලකින් එතැන ගල් පව්වක් හා ලස්සන ගල් ලෙනක් තියෙනවා. ඔබ එම දිය ඇල්ල පටන් ගන්නා තැන බලන්න ආස ද? බර්නදෙත් තම සොයුරියගෙන් හා මිතුරියගෙන් අසයි. ඒ සඳහා ඔවුහු කැමැත්ත පළ කරති.
මෙම කතාවේ ඉතිරි කොටස බර්නදෙත් විස්තර කළ වදන්වලින් ම අසා දැන ගනිමු.
"මා මේ ගල්ලෙන හා දිය දහර කලින් දැක තිබුණත් මගේ සොයුරිය හා මිතුරිය එම ස්ථානය කලින් දැක තිබුණේ නැහැ. ඒ නිසා ඔවුන් ද කැටුව ගං ඉවුර දිගේ ගල් ලෙන ඇති තැනට ගියා.
"ගල්ලෙන ඇති තැනට යෑමට වන ලැහැබ අතරින් ටික දුරක් යා යුතුයි. වන මංඩිය තුළින් ගමන් කරමින් සිටියදී එකවරට ම කුණාටු සුළඟකින් ගස් වැල් ඇඹරෙන්නාක් වැනි සද්දයක් ඇසුණා. සද්දය ආවේ ගල්ලෙන පැත්තෙන්. සෝදිසියෙන් බැලුවත් ගහක රිකිල්ලක් හෝ සෙලවුණු ලකුණක් හෝ දකින්නට ලැබුණේ නැහැ. ක්‍රමයෙන් මා ගල්ලෙන ඉදිරියට ළඟා වුණා. නැවතත් කුණාටු සුළඟක් වැනි සද්දයක් ඇහුණා. විමසිල්ලෙන් සද්දය ආ දෙස බැලුවා. ගල්ලෙනෙන් සුදු කාන්තා රූපයක් මතුවනු මා දුටුවා. තනි සුදු ඇඳුමක් හැඳ සිටියා. හිස වේල් පටක් වැනි යමකින් වැසී තිබුණා. නිල් පැහැති හිණ පටියක් බැඳ සිටියා. මුහුණේ ශාන්ත පෙනුමක් තිබුණා. මඳ සිනාවකින් යුතුව අඇය මා දෙස බලා සිටියා.
ඉන් පසු ඇය ජප මාලයක් අතින් ගෙන එය මා වෙත දිගු කර ඇය සිටි ඉසව්වට එන්නැයි මට සංඥා කළා. මට යන්නට ශක්තියක් තිබුණේ නැහැ. මම දෙදණ බිම රඳවා යාඥා කළා. ස්වල්ප මොහොතකින් ඇය නොපෙනී ගියා."
මේ බර්නදෙත් ගේ දීර්ඝ පාපොච්චාරණයේ සංක්ෂිප්ත සටහනකි.
පසු කලෙක ලෝකයේ නන් දෙසින් බැතිමතුන් හා සංචාරකයන් දහස් ගණනින් දිනපතා පැමිණෙන ලුර්දු දෙව් මැඳුරේ උපත බර්නදෙත් දුටු මේ දර්ශනය හා එක්වන්නකි. ඇයට මේ අන්දමින් දහ අට වතාවක් ම ලුර්දු දේව මාතාව දර්ශනය වෙයි.
මේ ගල්ලෙන අදත් ඔබට මනාව දර්ශනය වෙයි. බර්නදෙත් එදා දුටු දෙව් මව ගේ දර්ශනීය රුපයක් ගල්ලෙන තුළ නෙළා ඇත.
එම ගල්ලෙන ඉදිරිපිට හා ඒ අවට තුන් දහසකට පමණ රැස්ව සිටිය හැකි එළිමහන් බිමෙකි. පිරිස දහස් ගණනින් රැස්වුණ ද පරිසරහ ඉතා නිහඬ ය. සන්සුන් ය. අතිශය අලංකාර දෙව් මැඳුරක් එහි ඉදි වී තිබේ.
තවත් කොටසක් ලබන සතියේ
- ධර්මසිරි ගමගේ
<PIC>1. ලුර්දු දෙව් මැඳුර</PIC>
<PIC>2. ගල් ලෙන හා දෙව්මව</PIC>
<PIC>3. බර්නදෙත් පසුකලෙක පූජකවරියක් වීමෙන් පසු</PIC>
</ART>
<ART>
බීද්පායි උපමා
තාපසයා හා හොරදෙටුවා පිළිබඳ කතාන්දරය (1)
පිරින්සි කඳුකරය මුදුනේ, පැම්පිලෝනාවට නුදුරුව නෞඅරා නුවර වෙරැකෝලා ඩෙල් අමිරශ්ල්‍යො නම් කන්දේ එක්තරා තාපසයෙක් වැඩ විසුවා. ඔහු හුදකලාව ම දෙවියන්වහන්සේ පිළිබඳ ලෝකෝත්තර දේවල් ගැන සිත යොමු කර භාවනා වඩන්න වුණා. මේ තාපසයා බැහැ දකින්න බොහෝ රටවලින් සැදැහැවත්තු ආවා. කැනටේරියාවේ රජතුමාටත් මේ තාපසයා දැක ගැනීමේ අදහසක් පහළ වෙලා ඔහුත් තාපසයා බැහැ දැකීමට ගියා.
ගැඹුරු ලෝකෝත්තර අබිරහස් දේවල් තේරුම් ගැනීමට උත්සාහ දරමින් තවුසා තදින් ම භාවනාවක යෙදිලා සිටින බව රජතුමාට පෙනුණා. ඔහු තවුසා ගැන පැහැදිලා වටිනා වස්තු කන්දරාවක් පූජා කළේ එතෙන්ට ඕන ඉදිකිරීම් කටයුතු කර ඒවා පවත්වා ගෙන යමින් කරදරයක් නැතිව තවුසාට තම භාවනාව කර ගෙන යන්න ඉඩ සැලසීමේ චේතනාවෙනුයි.
මේ වස්තු කන්දරාව ගැන ආරංචිය හොඳට ඇට්ටර වෙච්ච වයස්ගත හොර දෙටුවෙකුගේ කනටත් වැටුණ. එක ගලකින් කුරුල්ලන් දෙන්නෙකු ව මරා ගන්න පුළුවන් බව ඔහුට එක වරට ම කල්පනා වුණා. දවසක් දා රෑ යාමේ දී මේ හොර දෙටුවා තාපසයා හමුවන්නට ආවා. ඔහු තවුසා ඉදිරියෙ අනුකම්පා හිතෙන විදියට වැඳ වැටී, ඒ තවුසාගෙන් ඉල්ලා සිටියා තමාවත් ඔහුගෙ භාවනාවට එක් කර ගෙන, යහපත් වූ ධර්මය කියා දෙන්න කියා. හොරදෙටුවා ඒ විගසින් ම භාවනාවෙ යෙදීම අරඹලා, යාඥා කරන්නත් පටන් ගත්තා.
මේ අහිංසක ශුද්ධවන්තයා හිතුවෙ ඔහු ලෝකයේ මංමුළා වෙච්ච තැනැත්තෙක් කියලයි. මේ විදිහට හොරාට පුළුවන් වුණා, තාපසයාගෙ විශ්වාසය ටිකින් ටික දිනා ගෙන මුළු තාපසාරාමයෙත්, වස්තුවෙත් භාරකාරයා බවට පත් වෙන්න. දවසක් දා රාත්තියෙ මේ තක්කඩා හොරා මුදල් රාශියකුත්, වටිනා දේවලුත් එක්කාසු කර ගෙන තාපසාරාමය පාළු කරල පලා ගියා.
පහුව දා පාන්දර මේ සැදැහැවන්ත ශුද්ධෝත්තමයා නැගටලා බලන විටයි දුටුවෙ තමාගෙ වස්තුව සේරම අතුරුදන් වෙලා ඇති විත්තිය. තමාගෙ රත්තරන්, රිදී වගේ ම අනික් වටිනා වස්තුව සේරමත් හොරා ගෙන යෑම ගැන ඔහු බිරන්ත වෙලා කල්පනා කරන්න වුණා. වස්තුවක් එක්ක ම තමාගෙ ගෝලයාත් අතුරුදන් වෙලා ඇති බව දුටුවා ම ඔහුට ඇති වුණේ දැඩි කම්පාවක්.
චන්ද්‍රශ්‍රී රණසිංහ
</ART>
<ART>
දක්ෂ දරුවෝ
ෂ්කොෂ් ශූරියක්
ශ්‍රී ලංකා ෂ්කොෂ් සංගමයේ මෙහෙයවීමෙන්, බොරලැස්ගමුව ෆිංගාරා ක්‍රීඩා සමාජය සංවිධානය කළ ෆිංගාරා විවෘත ෂ්කොෂ් තරගාවලිය පසුගියදා පැවැත්වුණි.
එහි වයස අවුරුදු 15න් පහළ කාන්තා ශූරතාවය හා 17 න් පහළ අනුශූරතාවය සිරිමාවෝ බණ්ඩාරනායක විද්‍යාලයේ 9 වන ශ්‍රේණියේ ඉගෙනුම ලබන රන්දිමා ඉෂානි රණවීර ශිෂ්‍යාව විසින් දිනා ගන්නා ලදී.
පුංචි සිත්තරාවියක්
කෑ/දෙහි/දැරණියගල කනිෂ්ඨ විදුහලේ ඉගෙනුම ලබන පියුමි ඉසාරා මධුවන්ති සිසුවිය චිත්‍ර ඇඳීමෙන් ජයග්‍රහණ පෙන්වූ ළමා සිත්තරාවියකි.
බවර් සහ සමාගම පැවැත්වූ සංහිඳි සිත් රූ තරගයේ සහභාගිවීමේ සහතිකයක්ද ඉන්දියානු සංස්කෘතික මධ්‍යස්ථානය පැවැත්වූ ශී්‍රී නේරු අනුස්මරණ චිත්‍ර තරගයේ කුසලතා සහතිකයක් ද බස්නාහිර පළාත් අධ්‍යාපන දෙපාර්තමේන්තුව අනුග්‍රහයෙන් දෙහිඕවිට අධ්‍යාපන කලාපයේ පැවැත්වූ චිත්‍ර තරගයේ දෙවැනි ස්ථානය ද කැමිලස් ප්‍රකාශන සමාගම පැවැත්වූ බාටා කැමිලස් 2003 ළමා චිත්‍ර තරගයේ සතිකයක් ද ලබා ඇත්තාය.
<PIC>කන්දෙගොඩ ශ්‍රී වජිරඥාන දහම් පාසලේ වර්ෂ අවසාන ත්‍යාග ප්‍රදානෝත්සවයේ දී බලපිටිය මාණ්ඩලික තරගවලින් ජය ලබා ගත් ආර්. එස්. සෙනුරි දිසාරා දැරිය බලපිටිය සංස්කෘතික නිලධාරිතුමා අතින් ත්‍යාග ලබාගත් අයුරු.</PIC>
</ART>
<ART>
සිත්තමට හුරු වන සිඟිති සුරත
අඟුරු කෑල්ලක් අතට අසුවුණත් බිත්තිය පුරා බලි රූප අඳින පුංචි පුතුට එපා කියන්නට අම්මාගේ සිත නොනැමෙයි.
පුතුට පමණක් නොව, පුංචි දුවට ද ඇත්තේ පාට පාට හුණු කෑලිවලින් බිත්තිය පුරාම කෝටු කිතයියන් අදින ආසාව ය.
කුස්සියේ උයන්නට වළඳක බහා තිබුණ බීට් අල කැබැල්ලකින් ඕ තවත් විටක කඩදාසියක මලක් අදියි. කහ කුඩු බෝතලයෙන් ටිකක් පියනට හලා වතුර ස්වල්පයක් ඊට කලවම් කළ දෝණිය, ඇගේ සියුමැලි ඇඟිලි තුඩු වලින් සමනලයෙක් සිත්තම් කරයි.
බීට් පෙත්තෙන් ඇඳි මල මත වැසූ කහ කුඩු සමනලයා පියාඹන්නට සැරසෙයි.
මේ ඔවුන්ගේ ලෝකයයි.
එහි හැංගිමුත්තන් ඇත. ´අත්තාපල් මුත්තාපල්` ඇත. ඒ විතරක් නොව අඹ කොටු පැනීම ද ඇත.
එහෙත් ඒ සෙල්ලමින් ගත කරන කාලය තුළ පමණය. ඉන් අනතුරුව, ඔවුන්ගේ ලෝකයේ ඇත්තේ වර්ණ, පින්සල්, පැලට් සහ කඩදහි ය.
ඔවුන් කුඩාවුන් වුවද සිත්තමක් අඳින කල ඔවුන් දැහැනකට සම වැදුණු සේය. පුංචි සිත නිවී සැනහී ගියාක් වැනි ය.
මේ පුංචි සිත්තරුන් පිරිස පසුගියදා අපට මුණ ගැසුණේ ගල්කිස්සේ හුළුදාගොඩ පාරේ සුවිනීතා ද අල්විස් චිත්‍ර පන්තියේ දී ය.
ඔවුන් මේ ලහි ලහියේ සැරසෙන්නේ  <FRWD>Little hands on canvas - VIII</FRWD> නම් වූ ප්‍රදර්ශනය නිමිති කරගෙන ය. එය ඔවුන්ගේ අටවැනි චිත්‍ර ප්‍රදර්ශනයයි. ළමෝ අට දෙනෙක් මේ සඳහා දායක වෙති.
ශාන්ත බ්‍රිජට් කන්‍යාරාමයේ තුන් වැනි පන්තියේ ඉගෙන ගන්නා චේතනා වික්‍රමසිංහ මෙම සිත්තර අට දෙනාගේ බාලයා ය. ඇය තවමත් සත් හැවිරිදි ය. කාන්තා විද්‍යාලයයේ හතර වසරේ ඉගෙනුම ලබන අට හැවිරිදි අංජුනී පෙරේරා මෙයට දෙවසකට පෙර සුවිනීතා ද අල්විස් ගේ මෙම චිත්‍ර පන්තියට එක් වූ දැරියකි.
 කිආරා වික්‍රමසිංහ දැරිය ද කාන්තා විද්‍යාලයෙන් පහ වසරේ ඉගෙනුම ලබයි. දස හැවිරිදි යි.
විහාරා විජේමුනි මියුසියස් විද්‍යාලයයේ හතර වැනි පන්තියේ ය. චිත්‍ර ගුරුවරියක් වීමට කැමැත්තෙන් සිටියි.
ශාන්ත පීතර විද්‍යාලයයේ රොමේෂ් විජේතුංග හය වැනි වසරේ ඉගෙනුම ලබයි. ඔහු මතක ඇති කාලයේ සිටම චිත්‍ර අදින්න කැමැති වූ බව රොමේෂ් පවසයි.
ඩී.එස්. සේනානායක විදුහලේ ඉගෙන ගන්නා දහතුන් හැවිරිදි ලසිත් ප්‍රනාන්දුත්, ආනන්ද විද්‍යාලයයේ අටවැනි වසරේ ඉගෙනුම ලබන දිනුක විජේසිංහත් පවසන්නේ ඔවුන්ගේ ප්‍රියතම විෂයය චිත්‍ර ශිල්පය බවයි.
මෙම සිත්තර පිරිසේ වැඩිමහල්ම සිත්තරිය අයේෂා ඩූල් ය. ඕ ලින්ඩ්සේ බාලිකා විද්‍යාලයයේ අ.පො.ස. සාමාන්‍ය පෙළ පන්තියේ ඉගෙනුම ලබයි.
මේ හැම දෙනාම පවසන්නේ පාඩම් වැඩවලින් බර වූ මනසටත්, සෙල්ලම් කර විඩාවට පත් වූ සිරුරටත් විවේකයක් ලබාදෙන්නේ චිත්‍ර ඇඳීම කියා ය. ඔවුහු ඒ තරමටම චිත්‍ර ශිල්පය හා බැඳී සිටිති.
අවුරුදු හතත් පහළොවත් අතර වයස් ප්‍රමාණයේ සිටින කුඩා දරු දැරියන් අට දෙනෙකුගේ චිත්‍ර වලින් සමන්විත  <FRWD>´Little hands on canvas`</FRWD> චිත්‍ර ප්‍රදර්ශනය සුවිනීතා මේ පවත්වන්නේ අටවන වරට ය.
ගල්කිස්සේ උසස් බාලිකා විද්‍යාලය, රාජකීය විද්‍යාලය සහ ශාන්ත බ්‍රිජට් කන්‍යාරාම වැනි විදුහල් වල චිත්‍ර විෂයය ඉගැන්වූ සුවිනීතා හතළිස් වසරක අත්දැකීම් වලින් සපිරි ගුරු සේවයෙන් දැන් විශ්‍රාම ගෙන සිටින්නීය.
 “මං හුඟාක් කැමතියි පොඩි ළමයින්ට චිත්‍ර උගන්වන්න. එයාලගේ ලෝකෙ එයාල දකින දේ තමයි චිත්‍ර වලට නගන්නෙ. ඒ වයෙ තියෙනව අමුතුම ලස්සනක්.
මේ ප්‍රදර්ශනයෙ චිත්‍ර අඳින්නෙ තෙල් සායම්වලින්.
තෙල් සායම් වලින් අඳින චිත්‍ර වඩාත් ලස්සනයි. ඒව මිලදී ගන්න විදේශිකයින් වුණත් කැමතියි.
අනික් කාරණය මං මේ  <FRWD>´Little hands on canvas`</FRWD> චිත්‍ර ප්‍රදර්ශනය මීට පෙර හත් වතාවක් ම කළා. සමහර වෙලාවට අවුරුද්දකට දෙතුන් වතාවක් විතර මේ ප්‍රදර්ශනය පැවැත්වෙනවා. ඒ හැම අවස්ථාවකම මේ ළමයින් අඳින චිත්‍ර රුපියල් දෙතුන් දහසක් වගේ ගණන්වලට පවා විකිණෙන වෙලාවල් තියෙනව. ඉතින් ඒක මේ ළමයින්ට වඩාත් සතුටක්.”
සුවිනීතා ද අල්විස් අප සමඟ වැඩිදුරටත් කීවේ චිත්‍ර ශිල්පයට නැඹුරු වන ළමයාගේ සිතුවිලි වඩ වඩාත් සුන්දර සහ නැවුම් වන අතර ඔවුන් සමාජයේ ද පරිපූර්ණ මිනිසුන් වන බවයි.
<FRWD> Little hands on canvas</FRWD> චිත්‍ර ප්‍රදර්ශනය ලයනල් වෙන්ඩ්ට් කලාගාරයේ දී ඉකුත් 12 වැනිදා රෝස්මරි සමරසිංහ මහත්මිය අතින් විවෘත විය. එය අදත් (14) පෙරවරු 9.00 සිට පස්වරු 7.30 දක්වා මහජන ප්‍රදර්ශනය සඳහා විවෘත ව ඇත.
සඳා ලාලිත් රණසිංහ
ඡායාරූප - ඉරේෂා වඩුගේ
</ART>
<ART>
විශාඛාවෙන් නෘත්‍ය මංජරී
කොළඹ විශාඛා විද්‍යාලයේ පාසල් සංවර්ධන අරමුදලට ආධාර පිණිස විද්‍යාලයීය සිසුවියන් ඉදිරිපත් කරන 'නෘත්‍ය මංජරී' භරත නර්තන මාලාවක් විද්‍යාලයීය ජෙරමියස් දියෙස් ශාලාවේ දී හෙට (15 දා) සවස 6.30 ට රඟ දැක්වේ. විශාඛා විද්‍යාලයේ ආදි ශිෂ්‍යාවක වන ප්‍රියදර්ශනී බණ්ඩාර නර්තන ගුරු මහත්මිය යටතේ පුහුණුව ලැබූ විද්‍යාලයීය සිසුවියන් 60 දෙනකුගේ පමණ රංගන දායකත්වයෙන් මේ ප්‍රසංගය පැවැත්වේ.
විශාඛා විද්‍යාලයීය ආදි ශිෂ්‍ය සංගමයේ සහ පාසල් සංවර්ධන සමිතියේ මෙහෙයවීමෙන් පැවැත්වෙන "නෘත්‍ය මංජරී" ප්‍රසංගය ඉදිරිපත් කරනු ලබන්නේ විදුහල්පතිනි ආර්. එන්. අමරසිංහ මහත්මිය ඇතුළු ආරාධිත අමුත්තන් කිහිපදෙනකුගේ ප්‍රධානත්වයෙනි.
සුවිනීතා ද අල්විස් මිය ගේ චිත්‍ර පන්තිය
සුවිනීතා ද අල්විස්
<FRWD>'Little hands on canvas'</FRWD> චිත්‍ර ප්‍රදර්ශනය පවත්වන්නේ මේ දරු දැරියන් ය.
</ART>
<ART>
එහෙන් මෙහෙන්
ලෝක බැංකුවේ ලොකු පඩි දමා ගුරුකමට එන්න කැමැති ඇයි?
අන් හැම වෘත්තියකටම වඩා ගුරු වෘත්තිය ඵලදායි වෘත්තියක්. ආදායම අතින් නොවේ. ඒ අතින් නම් ගුරු වෘත්තිය අන්තිමයි. ගුණ යහපත් ගුරු මාතාවකට, ගුරු පියකුට, විදුහල්පතිනියකට, විදුහල්පතිවරයකුට ලැබෙන ආදරය, ගෞරවය අන් කිසිම වෘත්තියක යෙදී සිටින කෙනකුට නොලැබෙන බව මට විශ්වාසයි. සේවයේ යෙදී සිටිද්දී පමණක් නොවේ. සේවයෙන් අස්වුණාට පසුවත් ඒ ගෞරවය, ඒ ආදර සැලකිලි එලෙසම ලැබෙයි.
ගුරු වෘත්තිය කොයි තරම් උතුම් වෘත්තියක් ද එය ඉතාම ඵලදායි වෘත්තියක් ද යන වග පසුගිය 6 වැනිදා හිටපු විදුහල්පතිනියකගේ මතක සටහන් පොත දොරට වැඩීමේ උත්සවයේදී අප කාගේත් ඇස් පනා පිට ඔප්පු විය. ඒ විදුහල්පතිනිය කොළඹ බොරැල්ලේ දේවි බාලිකාවේ ආරම්භක විදුහල්පතිනී ආචාර්ය විමලා ද සිල්වා ය. විශ්ව විද්‍යාලයක කුලපති <FRWD> (Chancellor) </FRWD> ධූරයට පත් වූ ප්‍රථම කාන්තාවත් මේ විමලා ද සිල්වාම ය. (ඇය 1983 ජයවර්ධනපුර විශ්ව විද්‍යාලයේ කුලපති වූවාය)
විමලා ද සිල්වා දේවි බාලිකාවේ විදුහල්පති ධූරයෙන් අස් වී අවුරුදු 30කටත් වැඩි කාලයක් ගෙවී ඇති නමුත් අදත් දේවි ආදි සිසුවියන් ඇයට සලකන්නේ ආදරණීය මවකට සලකන්නා සේ ය. ඇය යටතේ සේවය කරමින් ගුරු වෘත්තියේ අයනු ආයනු සිට ඉගෙන ගත් අයත් ඇයට එවැනිම ගෞරවාදරයක් දක්වන බව එදා උත්සවයේදී ඒ පැරැණි ගුරුවරියන් කළ කී දෙයින් මොනවට පෙනී ගියේ ය.
<FRWD>Those Phoenix Days</FRWD>  ලෙස නම් කර ඇති ඒ මතක සටහන් පොත මුද්‍රණය කිරීමට වියදම් කළෝ ආදි දේවි බාලිකාවෝය. පොත මුද්‍රණයට බාර දුන් දා සිට එය මුද්‍රණද්වාරයෙන් පිට වන තුරු හැම කාර්යයක් ම බාර ගෙන ඒ සියල්ල අකුරට කළේත් ආදි ශිෂ්‍යාවන් ය. එදා උත්සවය සංවිධානය කර සියලුම සැරසිලි ආදිය කළේත් සංග්‍රහය සූදානම් කළේත් ආදි ශිෂ්‍යාවෝය. පොදු රැස්වීම් ශාලාවක හෝ දේවි බාලිකා විදුහල් ශාලාවේ නැතුව ඇගේ නිවසේම උත්සවය පැවැත්වීම ගුරු - ගෝල ළෙන්ගතුකමට තවත් සාධකයකි මට සිතුණි.
ආචාර්ය විමලා ද සිල්වා විසින් වත්මන් දේවි බාලිකා විදුහල්පතිනී කල්‍යාණි ලක්ෂ්මන් මහත්මියට ඇගේ පොත ප්‍රදානය කළේ පොත විකිණීමෙන් ලැබෙන ආදායමත් පොතේ අයිතියත් දේවි බාලිකාවට පවරමින් ය. දේවි බාලිකාව ආචාර්ය විමලා ද සිල්වා ඇගේ ජීවිතයේ මුදුන් මල්කඩ සේ සලකියි. විදුහල ගැන කියන පරිච්ඡේදයට ඈ දුන් ශීර්ෂ පාඨය -  ර්ර ඹ්ඪටඥ'ඵ එධපඬ  යන්නයි. දේවි සිසුවියන් ඉහළ තැන්වල සිටිනු, වැජඹෙනු, දැකීම තරම් සතුටක් ඈට නැත. එය මවක තම දරුවන්ගේ දියුණුව බලා විඳින සතුටට සමානය. මවකට දරුවන් හත් අට දෙනකුට වඩා නැත. 17 වසරක් තුළ දී ඇගේ සෙවණේ ශාස්ත්‍ර උගත් දේවි සිසුවියෝ ඇගේ දරුවෝය. එදා උත්සවයේ ඒ දරුවන්ගෙන් 70 ක් 75ක් පමණ සිටියෝ ය. ඒ දරුවෝ වරින් වර ඈ වෙත පැමිණ ඇගේ සුව පහසුව ගැන බැලුවෝය. ඈට පවන් වැදෙන සේ කෙනෙක් විදුලි පංකාව ඈ දෙසට හැරෙව්වාය. තව කෙනෙක් "බොන්න මුකුත් ගෙන්නදැයි ඇගෙන් ඇසුවාය. උත්සවය අවසානයේ මේ 'දරුවෝ' ඇගෙන් සමු ගත්තේ බිම වැටී වැඳලාය.
හැම පාසල් ගීයකම විදුහල් මාතාවක ගැන සඳහන් වේ. දේවි විදුහල් මාතාව නම් විමලා ද සිල්වා යයි එදා මට සිතුණි. මෙම විදුහල 'විමලා දේවි විද්‍යාලයය" ලෙස නම් කිරීම සුදුසු යයි එදා සභාව ඇමතූ වෛද්‍ය කාලෝ පොන්සේකා මහතා කීවේ නිකමට නොවේ.
ආදි සිසුවියන් තම ගුරු මෑණියන්ට ආදර කරුණාව ගුරු භක්තිය දක්වන්නේ මෙවන් උත්සවවලදී පමණක් නොවේ. වෛද්‍යවරියක වන ආදි ශිෂ්‍යාවක සතිපතා ඇවිත් ඇගේ සෞඛ්‍ය තත්ත්වය පරීක්ෂා කරයි. ඇගේ සැමියා ආචාර්ය එස්. එල්. ද සිල්වා අසනීපයෙන් පසු වූ අන්තිම කාලයේ ඇගේ ගෝල බාලයින් ගෙදරට ඇවිත් ඔහුගේ සුව දුක් විමසා කළ යුතු දේ කළ සැටි විමලා ද සිල්වා කෘතඥ පූර්වකව ඇගේ පොතේ සටහන් කර ඇත.
විමලා ද සිල්වා ගුරු මෑණියන්ට ලැබෙන ගරු සැලකිලි ඈ වගේම සේවයට කැප වූ සිසු සිසුවියන්ගේ සුබ සිද්ධිය සඳහා ම වැඩ කළ ගුරුවර ගුරුවරියන්ට ද විදුහල්පති විදුහල්පතීන්ට ද ලැබෙන, ලැබුණු බව මම හොඳින් දනිමි.
එක් වෛද්‍යවරියක් ඈට පහළ පන්තිවල ඉගැන්වූ ගුරුතුමියගේ නිවසට ඇවිත් අධික දියවැඩියාව නිසා ගුරුතුමියත් දෙපයේ සැදී තිබුණු තුවාල ශුද්ධ කර බෙහෙත් දමලා වැඩට ගියාය.
ආනන්ද විද්‍යාලයයේ උත්සවයකට හිටපු විදුහල්පති රාජපක්ෂ මහතා ආදි ශිෂ්‍යයින් විසින් වත්තන් කර ගනු ලැබ ආ සැටි මට මතකයි.
කළුතර බාලිකාවේ ආරම්භක විදුහල්පතිනී කැරලයින් ද සිල්වා මහත්මිය ඇගේ අන්තිම කාලය ගත කළේ වැඩිහිටි නිවාසයක ගෙවන අංශයේ ය. එම විදුහලට ඇතුල් කරනු ලැබූ ප්‍රථම ශිෂ්‍යාව නැත්නම් ප්‍රථම අතළොස්සෙන් කෙනකු වූ ඩොරති අබේවික්‍රම දිනපතා නැත්නම් සතියට හතර පස් දවසක් එම නිවාසයට පැමිණ ඇගේ දුක් සැප විමසා ඈට උපස්ථාන කරනවා සියැසින් ජටු අය දැන් ඒ නිවාසයේ නැත.
ලෝක බැංකුවේ ශ්‍රී ලංකා ශාඛා කාර්යාලයේ යම් වැඩක් කරන ලොකු පඩියක් ලැබෙන කාන්තාවක් ආපසු ගුරු වෘත්තියට ඒමට කැමැත්තෙන් සිටී. 'ඔය පඩිය දාලා ආපසු පාසලක එන්න? යයි ඇගේ සොහොයුරිය පුදුමයෙන් ඇසූ විට ඈ දුන් පිළිතුරයි මේ. 'අක්කෙ මං ලොකු පඩි ගත්තට මාව කවුරුවත් අඳුනන්නෙ නැහැ. මං ගාලු ආවම බැංකුවට ගියත්, රෝහලට ගියත්, මගේ ශිෂ්‍යාවක් ඇවිත් 'මිස් ඇයි මෙහෙ. මොකක්ද උවමනාව කියලා අහනවා. කියන පමාවෙන් ඒ වැඩෙත් කරලා දෙනවා. ලෝක බැංකුවෙ වැඩ කළාට මට ඒ තෘප්තිය ඒ සතුට නැහැ."
ප්‍රජාච පූජනීයානං
ඒ ගණයට වැටෙන්න තමනුත් ඒ විදියට ආත්මාර්ථයෙන් තොරව වැඩ කළ යුතු නොවෙද?
සරදු
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
හිමාලයා හර්බල්ස් - දැන් ශ්‍රී ලංකාවේ
සොබා දහමේ විශ්මය කැටි වූ රූපලාවණ්‍ය නිෂ්පාදන රැසක් දැන් දේශීය වෙළෙඳ පොළට පැමිණ තිබේ. රුව පිළිබඳව නිරන්තර සැලකිලිමත් වන ලලනාවන්ට ඖෂධීය ශාකයන්ගේ සාරයෙන් සුසැදි ජාත්‍යන්තර මට්ටමේ නිෂ්පාදන ගණනාවක් භාවිතා කිරීමේ හැකියාව මෙමඟින් උදාවෙයි. වසර 4000 කට වඩා පැරණි ආයුර්වේද ඖෂධ පිළිබඳ ඥානය, නූතන විද්‍යාත්මක පර්යේෂණ මඟින් තහවුරු කොට මෙම රූපලාවණ්‍ය නිෂ්පාදන 100% ක් ම ශාක සාරවලින් නිපදවෙන බව සනාථ කෙරෙයි.
වඩාත් ආරක්ෂාකාරී හා ප්‍රතිඵලදායි බවින් පිරිපුන් මෙම නිෂ්පාදන සකස් කෙරෙන්නේ ලොව සුපතල හිමාලයා හර්බල්ස් සමාගම මගිනි. එම ආයතනය සඳහන් කරන ආකාරයට එක් නිෂ්පාදනයක් වෙළෙඳ පොළට පැමිණීමට අවම වශයෙන් වසර 10 ක පමණ විද්‍යාත්මක පර්යේෂණ කාල සීමාවකට යටත් කැරේ.
දැනට වසර ගණනාවක පටන් ස්වභාවික ද්‍රව්‍ය පමණක් අඩංගු සෞඛ්‍යාරක්ෂිත නිෂ්පාදන භාවිතය ලොව පුරා වැඩිවෙමින් පවතී. ඊට හේතුව, කෘත්‍රිම රසායනා ද්‍රව්‍ය අඩංගු ආලේපන වර්ග මිනිස් සිරුරට අහිතකර ප්‍රතිඵල මෙන්ම බලපෑම් ඇති කරලීම නිසා ය.
මෙම තත්ත්වය මනාව වටහාගත් ඉන්දියාවේ ඖෂධ නිෂ්පාදන සමාගමක් වන ´හිමාලයා` ආයතනය 100% ක් ම ස්වභාවික ඖෂධීය ශාක සාර භාවිතයෙන් රූපලාවණ්‍ය නිෂ්පාදන ආරම්භ කර ඇත. මේ සඳහා හිමාල කඳු වැටිය ආශ්‍රිතව වැඩෙන වටිනා දුර්ලභ ඖෂධ පැලෑටි උපයෝගි කොට ගෙන තිබේ.
සම සුරකින තාරුණ්‍ය පුබුදුවන මෙම ඖෂධීය රූපලාවණ්‍ය නිෂ්පාදන අතර ආලේපන වර්ග මෙන්ම හිසකේ ආරක්ෂාවට හා හිසේ රෝග සම්බන්ධ ආදී වශයෙන් අංශ විවිධ ගැටළු වලට හා ආබාධයන්ට ගැලපෙන ඖෂධීය ගුණයෙන් පිරිපුන් තෙල් වර්ග, ෂැම්පු වර්ග රැසක් වෙළෙඳ පොළට හඳුන්වා දී ඇත.
සංවේදී සුමුදු සමකට පවා ප්‍රතිඵල දායක ආලේපන වර්ග රැසක් මේ අතර වෙයි. මෙහි දී විශේෂයෙන් සැලකිලිමත් විය යුත්තේ සමේ ස්වභාවය හඳුනා ගැනීම සහ ඊට ගැලපෙන හිමාලයා නිෂ්පාදනය තෝරා බේරා ගැනීමයි.
 ්‍රී ලංකාවට මෙම හිමාලයා නිෂ්පාදන ආනයනය කොට බෙදාහරින එකම ආයතනය ´හර්බොටෙක්` පෞද්ගලික සමාගමයි. මෙම ආයතනය මගින් හිමාලයා නිෂ්පාදන සම්බන්ධයෙන් නොමිලයේ තොරතුරු ලබා ගත හැකි ක්ෂණික ඇමතුම් තොරතුරු සේවාවක් ද ආරම්භ කොට තිබේ. ක්ෂණිකව යමක් දැන ගැනීමට අවශ්‍ය නම් හා වැඩි විස්තර සඳහා දුරකතන අංක 0777 - 255449 ට ඇමතීමෙන් මෙම නිෂ්පාදන සම්බන්ධයෙන් තොරතුරු ලබාගත හැකි ය.
එමෙන් ම, කොළඹ 03, ගාලු පාරේ අංක 368 ස්ථානයේ ඇති ප්‍රදර්ශනාගාරයේ දී නොමිලයේ මෙම ඖෂධ භාවිතයට අවශ්‍ය උපදෙස් සුදුසුකම් ලත් රූපලාවන්‍ය ශිල්පිණියක මගින් නොමිලයේ ලබාගත හැකි ය.
සුපිරි වෙළෙඳ සල් මගින් මෙම නිෂ්පාදන මිල දී ගැනීමේ අවස්ථාව සලසා තිබේ.
සී.යූ. සේනානායක
</ART>
<ART>
ගේ දොර හැඩ ගන්වන මොඩර්න් හවුස්
ගේ දොර අලංකාරව තබා ගැනීමට කැමැති ඔබට ගෘහ අලංකරණය පිළිබඳ අලුත් අත්දැකීමක් ලබාදෙන ´මොඩර්න් හවුස්` ගෘහ භාණ්ඩ ප්‍රදර්ශනාගාර, ආලින්දයේ සිට මුළුතැන්ගෙය දක්වා අවැසි සියලු ගෘහ භාණ්ඩ එකම වහලක් යටින් වගකීම් සහිතව අතේ ඇති මුදලට ලබාගන්නැයි ඔබට ඇරියුම් කරයි.
සාම්ප්‍රදායික ගෘහ භාණ්ඩ ප්‍රදර්ශනාගාරයන්ට හාත්පසින් ම වෙනස් ´මොඩර්න් හවුස්` නැරැඹීම පමණක් ඕනෑම අයකුට ගෘහ අලංකරණය පිළිබඳ නවීන සංකල්ප පිළිබඳ දැනුමක් ලබාගත හැකි මඟකි.
 ´මොඩර්න් හවුස්` ප්‍රදර්ශනාගාරයක් වෙත පිවිසෙන ඕනෑම අයකුට ඇතිවන්නේ තමා ඇතුල්වන්නේ ප්‍රදර්ශනාගාරයකට ද යන සැකයයි. ´මොඩර්න් හවුස්` හුදු ප්‍රදර්ශනාගාරයක් නොව අංග සම්පූර්ණ නිවෙසක් වීම ඒ සැකයට හේතුවයි. ආලින්දයේ සිට ඇවිද යන විට සාලයට, නිදන කාමරයට, අමුත්තන්ගේ කාමරයට, දරුවන්ගේ කාමරයට, කාර්යාල කාමරයට, මුළුතැන්ගෙයට අවශ්‍ය ගෘහ භාණ්ඩ මොනවාද යන්නත් ඒවා අලංකාරව තබන්නේ කෙසේද යන්නත් පිළිබඳ අවබෝධයක් ලබා ගත හැක.
අවශ්‍ය භාණ්ඩ තෝරා ගත්ත ද එවැනි භාණ්ඩ සඳහා එකවර මුදලක් වැය කිරීම ඕනෑම අයකු මුහුණ දෙන ගැටලුවකි. මේ සඳහා ´මොඩර්න් හවුස්` කදිම විසඳුමක් සපයයි. අතේ ඇති මුදල පමණක් ගෙවා එවෙලේම අවශ්‍ය භාණ්ඩ රැගෙන යාම ඒ විසඳුමයි. ඉතිරි මුදල හැකියාව පරිදි පහසු වාරිකවලින් ගෙවීමට ´මොඩර්න් හවුස්` ඉඩ සලසා දෙයි.
සුහදත්වය
කුරුණෑගල නුවර පාරේ අංක 120 ස්ථානයේ පිහිටි ´මොඩර්න් හවුස්` වෙත ගොඩවැදුණු අපට දැකගත හැකි වූයේ නිවෙසට අවශ්‍ය හැම ගෘහ භාණ්ඩයක්ම එතනින් සුළු මොහොතකදී ලබාගත හැකි බවයි. ප්‍රධාන නගර කිහිපයක පිහිටි අනෙකුත් ´මොඩර්න් හවුස්` ආයතනවල මෙන්ම මෙහිදීත් කැපී පෙනුණේ එහි කාර්ය මණ්ඩලය දක්වන සුහදත්වයයි.
පාරිභෝගිකයන්ට ආදරය කිරීම අපේ පිළිවෙතයි කුරුණෑගල කළමනාකරු කරුණාරත්න ගමගේ පවසයි.
නුවර පාර, පුත්තලම පාර, මීගමුව පාර, කොළඹ පාර, දඹුල්ල පාර ආදි වශයෙන් ලංකාවේ ප්‍රධාන මාර්ග පහක් එකතු වන සන්ධිස්ථානයක් වන කුරුණෑගල හා අවට වෙසෙන ඕනෑම අයකුට ඉතා පහසුවෙන් ප්‍රදර්ශනාගාරයට ළඟා විය හැකි ය.
නවීකරණය
 නවීකරණය වන ලෝකය සමඟ නිවෙස් අලංකරණයත් නවීකරණය වෙනවා. ඒ සඳහා උපකාර කිරීම මොඩර්න් හවුස් බලාපොරොත්තුව`යි ගමගේ පවසයි. ලබාගන්නා සෑම භාණ්ඩයක් සඳහා ම නොමිලයේ ප්‍රවාහන පහසුකම් ද සැපයේ.
නිවෙසක් තැනීමේ අසීරු කාර්යයට මුහුණ දෙන බොහෝ දෙනාගේ ඊළඟ ගැටලුව නිවෙසට ඇවැසි ගෘහ භාණ්ඩය. නිවෙස තනා අවසන් වනවිට අතේ තිබූ මුදල් වැය වී හමාර ය. එසේම දරුවකුගේ විවාහ මංගල්‍යයකදී උත්සව කටයුත්තකට වැඩි මුදලක් වැය කිරීමට සිදුවන නිසා මා පියන්ට දරුවාගේ දෑවැද්ද ලෙස හෝ තිලිණ ලෙස ගෘහ භාණ්ඩ ලබාදීමේ දී ඇති වන්නේ ගැටලුවකි. දෙකොටසම අවශ්‍යතාව ඉටු කරගත හැකි සරල මග ´මොඩර්න් හවුස්` ය.
 ´අනන්‍යතාව ඔප්පු කළ හැකි සාධක සමඟ පිළිගත හැකි ඇපකරුවන් දෙදෙනකු පමණයි අවශ්‍යය. විනාඩි ගණනාවක දී අවශ්‍ය කරන ගෘහ භාණ්ඩ අපේ වාහනයකින් ගෙදර යන්න පුළුවන් ගමගේ කියයි.
අලුතින් නිවෙස තැනීමේ දී හා නිවෙස් නවීකරණයේදී ´පැන්ට්‍රි කබඩ්` පිළිබඳ අවධානය යොමු කිරීම බොහෝ දෙනාගේ සිරිතකි. ´මොඩර්න් හවුස්` ඕනෑම ප්‍රමාණයක අවශ්‍ය මෝස්තරයක පැන්ට්‍රි කබඩ් සපයා දීමට සැරසී සිටී. ප්‍රදර්ශනාගාරය වෙත පැමිණ කැමැති ලීයක කැමැති වර්ණයක කැමැති මෝස්තරයක පැන්ට්‍රි කබඩ් තෝරාගත හැකි ය. ඉන්පසු ඉල්ලුම්කරුගේ මුළුතැන් ගෙය මැන ඔහුට ඇයට දැරීමට සිදුවන වැයබර ´මොඩර්න් හවුස්` දැනුම් දෙයි. අත්තිකාරම් මුදලක් ගෙවීමෙන් පසු ඉතා කෙටි කලකදී පැන්ට්‍රි කබඩ් සවිකර දීමට ප්‍රදර්ශනාගාරය සූදානම් ය.
පරම්පරා ගණනාවක විශ්වාසය දිනූ සිංගර් සමාගමේ පිළියන්දල දැව භාණ්ඩ නිෂ්පාදනාගාරයේ නිපදවන ´මොඩර්න් හවුස්` ගෘහ භාණ්ඩ ආරම්භයේ සිට ඉහළම තත්ත්වය ආරක්ෂා කරයි. තත්ත්ව පාලනය මගින් භාණ්ඩයේ ගුණාත්මක අගය සුරකින අතර පාරිභෝගිකයා තෘප්තිමත් කිරීම එහි අරමුණ ය.
අවම වශයෙන් පාරිභෝගිකයන් පහක්වත් සිටියි නම් වැටුපෙන් අඩුකර ගැනීමේ පදනම මත ගෘහ භාණ්ඩ ලබාදීම සඳහා සමූහ අලෙවි ප්‍රදර්ශන පැවැත්වීමට ද මොඩර්න් හවුස් සැරසී සිටියි. ප්‍රදර්ශනයක් පැවැත්වීමට අපහසු ස්ථානවලදී ප්‍රදර්ශනාගාරයේ වියදමෙන් පාරිභෝගිකයන් කුරුණෑගල නුවර පාරේ අංක 120 ස්ථානයට රැගෙන විත් කැමැති ආයතනයකට කළමනාකරු හමුවී එවැනි වැඩසටහනක් සකසා ගත හැකි ය.
 ´හිතක් ඇත්නම් පොඩ්ඩක් ගොඩ වෙලා යන්නැයි` ඔබට ආරාධනය කරන ´මොඩර්න් හවුස්` නිවෙසක අසිරිය මවන්නේ කෙළෙසක දැයි කියා දෙමින් ඔබ අසිරිමත් නිවෙසක හිමිකරුවකු කරන්නට සූදානමින් සිටියි.
(රන්මලී රාජසූරිය, හර්ෂනී ප්‍රේමරත්න හා පුබුදු විජේසිරිට ස්තුතිය.)
පසන්
සේයාරූ - ඉන්ද්‍රජිත් උඩුවගේ
<PIC>1. කරුණාරත්න ගමගේ - කළමනාකරු</PIC>
<PIC>2. කෑම මේස කට්ටලයක්</PIC>
<PIC>3. සුවපහසු සෝපා</PIC>
<PIC>4. කණ්ණාඩි මේසය</PIC>
<PIC>5. නිදන කාමර කට්ටලයක්</PIC>
<PIC>6. විසිතුරු භාණ්ඩ පොත් රාක්කයක්</PIC>
</ART>
<ART>
මුද්‍රණ ක්ෂේත්‍රයේ රැකියා දොරටු විවර කරන රජයේ මුද්‍රණ ආයතනය
මුද්‍රණ ක්ෂේත්‍රයේ පුහුණුව ලැබූවන් පිළිබඳව වර්තමානයේ ඉහළ ඉල්ලුමක් පවතින අතර මේ පිළිබඳව පුහුණු පාඨමාලා පවත්වමින් එම ක්ෂේත්‍රය පිළිබඳ දැනුම ලබා දෙන රජයේ මුද්‍රණ ආයතනයේ අධ්‍යක්ෂ මණ්ඩලය ස්වෙච්ඡාවෙන් සේවය කරමින් මුද්‍රණ ක්ෂේත්‍රයේ පුහුණුව ලද අය බිහි කිරීමේ කාර්යයට දායක වෙයි. මේ වන විට 1200කට පමණ පුහුණුව ලබාදීමට මෙම ආයතනය සමත්වී ඇත. විදේශ රටවල් මුද්‍රණ ක්ෂේත්‍රයට සම්බන්ධ පුහුණුව ලද අය ඉල්ලුම් කිරීමේදී ශ්‍රී ලංකාවේ සිටින එම ක්ෂේත්‍රයේ දැනුම ඇති අයට මුල් තැනක් හිමිවීම මෙම පාඨමාලා වල විශිෂ්ටත්වයට හේතුවකි.
මුද්‍රණ ක්ෂේත්‍රයේ රැකියා ඇබෑර්තු සඳහා දේශීය වශයෙන් මෙන්ම විදේශීය වශයෙන් ද ඇත්තේ ඉහළ ඉල්ලුමකි. එහෙත් ඉල්ලුමට සරිලන ලෙස එම ක්ෂේත්‍රයේ පුහුණුව ලැබූවන් අප අතර නොමැති බව පසක් වන්නේ පුවත්පත්වල පළවන රැකියා පුරප්පාඩු තිරය දකින විටය. විරැකියාව සමාජ ආර්ථික, දේශපාලන රටාවට ප්‍රබල බලපෑමක් එල්ල කරන මෙවන් සමයක මුද්‍රණ ක්ෂේත්‍රය සඳහා පමණක් මෙතරම් රැකියා සුලබ වී ඇත්තේ ඇයි ද යන්න විමසා බැලිය යුතුය. එකී ක්ෂේත්‍රය හා බද්ධ වූ පාඨමාලා හා ප්‍රායෝගික පුහුණුව ලබා දෙන ආයතන අවම විම මීට හේතුවය. මේ හිදැස පුරවන්නට ශක්තිමත් මෙහෙවරක් ඉටු කරන ආයතනයක් ලෙස "රජයේ මුද්‍රණ ආයතනය හඳුන්වා දිය හැකිය.
මුද්‍රණ කර්මාන්තය
රජයේ මුද්‍රණ ආයතනය 1985 වර්ෂයේදී බිහිවූයේ පාර්ලිමෛ්න්තු පනතක් මගිනි. මේ ආයතනය අයත් වන්නේ ජන සන්නිවේදන අමාත්‍යාංශයට වන අතර අධ්‍යක්ෂ මණ්ඩලය පත් කරන්නේද ජන සන්නිවේදන ඇමැතිවරයාය. රජයේ මුද්‍රණ ආයතනයේ මූලික අභිලාෂය ලංකාවේ මුද්‍රණ කර්මාන්තය දියුණු කිරීම හා පුහුණු පාඨමාලා මඟින් වෘත්තියමය නිපුණ පුද්ගලයන් බිහි කිරීමයි. නමුත් මේ සඳහා කිසිදු අයුරකින් රජයෙන් මුදල් ප්‍රතිපාදන වෙන්වී නොමැති බව එහි සභාපති නෙවිල් නානායක්කාර මහතා පවසයි. 1985 වර්ෂයේ මෙය ස්ථාපනය කරන විට පවා කිසිදු අයුරකින් මුදල් ප්‍රතිපාදන රජය විසින් වෙන් නොකළ අතර එහි සභාපති ඇතුළු අධ්‍යක්ෂ මණ්ඩලයේ සියලු දෙනා සේවය කරන්නේ ස්වෙච්ඡාවෙනි. එබැවින් රජයේ ස්ථාපිත ආයතනයක් වුවද, රටට අවශ්‍ය පුහුණු ශ්‍රමිකයන් රැසක් බිහි කරමින් ස්වෙච්ඡාවෙන්ම දියුණු වන ආයතනයක් වශයෙන් මෙය හැඳින්වීමේ වරදක් නැත.
රජයේ මුද්‍රණ ආයතනය මඟින් මුල් කාලයේ වෘත්තිය පුහුණුවීම් ලබා දුන්නේ හැත්තෑපස් දෙනකුට පමණක් වුවද තාක්ෂණය හා මුද්‍රණය විද්‍යාත්මකව හැදෑරීමට මේ වන විට 1200කට පමණ අවකාශ සැලසී ඇත. මේ අයගෙන් පන්සියයක් පමණ දැනටමත් මුද්‍රණ ක්ෂේත්‍රයේ රැකියාවන්හි නියුතු වූවන් වන අතර ඉතිරිය පාසල් හැර ගිය ආධුනික පිරිස්ය. මොවුනගෙන් සියයට අනූපහකටම මුද්‍රණ ක්ෂේත්‍රයේ රැකියා හිමිවී ඇත.
අවශ්‍යතාවය
සතියකට අවම වශයෙන් මුද්‍රණ ආයතන දෙකක් වත් ලංකාවේ බිහිවෙයි. මෙසේ ශීඝ්‍ර වශයෙන් දියුණු වන මෙකී කර්මාන්තය සඳහා අවශ්‍ය කරන පුහුණු ශ්‍රමිකයන් ප්‍රමාණය එකී අවශ්‍යතාවයෙන් හරි අඩක්වත් සම්පූර්ණ කරන්නේ ද යන්න ගැටළුවකි. මේ පිළිබඳ අදහස් දක්වමින් නෙවිල් නානායක්කාර මහතා පැවසුවේ රජයේ මුද්‍රණ ආයතනයෙන් වෘත්තීය මුද්‍රණ පුහුණුව හැදෑරූ ශ්‍රමිකයන්ට විදේශීය රටවලින් ප්‍රමුඛ මට්ටමේ ඉල්ලුමක් පවතින බවය. මැද පෙරදිග ඇතුළු විදේශ රටවල් මුද්‍රණ ක්ෂේත්‍රය හා සම්බන්ධ පුහුණු වූවන් ඉල්ලුම් කරද්දී ප්‍රමුඛතාවය ලබා දෙන්නේ ශ්‍රී ලංකාවටය. ඒ ලංකාවෙන් වඩාත් හොඳ පුහුණු ශ්‍රමිකයන් මුද්‍රණ ක්ෂේත්‍රය සම්බන්ධයෙන් බිහිවන බව ඔවුන් දන්නා නිසාය.
විරැකියාව
විරැකියාව සම්බන්ධයෙන් මෙසේ ප්‍රබල මෙහෙවරක් ඉටුවෙද්දී රජය මුද්‍රණ ක්ෂේත්‍රය සම්බන්ධයෙන් එහි ප්‍රගමනයට පියවර නොගැනීම කනගාටුවට කරුණකි. යන්ත්‍ර සූත්‍ර හිඟයක් පවතිද්දී පවා රජයේ මුද්‍රණ ආයතනය පුහුණු පාඨමාලා පැවැත්වීම නතර කළේ නැත. සම්මන්ත්‍රණ, වැඩමුළු ආදි වැඩ සටහන් රාශියක් ක්‍රියාත්මක කරමින් විවිධ ක්‍රමෝපායන් මගින් මුදල් සොයා ගත් ඔවුන් පසුගියදා පාවිච්චි කරන ලද ලක්ෂ 45 ක් වටිනා මුද්‍රණ යන්ත්‍රයක් ද මිලදී ගැනීමට සමත් විය.
රජයේ මුද්‍රණ ආයතනය මගින් මේ වන විට පාඨමාලා විශාල ප්‍රමාණයක් හඳුන්වා දී තිබේ. මේ පාඨමාලා මුළුමනින්ම වෘත්තීය පුහුණුව ඉලක්ක කර ගත් ඒවාය. මේ පාඨමාලා සියල්ලේම න්‍යායික හා ප්‍රායෝගික පුහුණුව ලබා දීම සඳහා රජයේ මුද්‍රණ ආයතනය ශිෂ්‍යයන්ගෙන් අය කරන්නේ සීමිත මුදලකි. මේ පාඨමාලා හැදෑරීම සඳහා මූලික සුදුසුකම් ලෙස තිබිය යුත්තේ ගණිතය හා විද්‍යාව ඇතුළු විෂයන් පහකට සම්මාන සාමාර්ථ ලබා තිබීමය. සමහරක් පාඨමාලා සඳහා මූලික දැනුම යම් වශයෙන් අවශ්‍යය වුවත් බොහෝ දෙනකුට මේ පාඨමාලා හැදෑරිය හැකි ආකාරයෙන් මෙම පාඨමාලා සකස් වී තිබේ.
පාඨමාලා
රජයේ මුද්‍රණාලය මඟින් වසරකට පාඨඨමාලා පහළොවක් පමණ පවත්වනු ලබයි. ඒ අතර මුද්‍රණය සඳහා නිර්මාණකරණය <FRWD>Design for Print)</FRWD>  මුද්‍රණ ශිල්පීය පිරිවැය සහ ඇස්තමේන්තුකරණය <FRWD>(Costing and Estimating For Printers)</FRWD>  ඕෆ්සෙට් ලිතෝ මුද්‍රණය  <FRWD>(Offset Lithography)</FRWD>  පෙර මුද්‍රණය <FRWD>(Digital Perpress)</FRWD>  මුද්‍රණ තාක්ෂණය සහ කළමනාකරණය පිළිබඳ ඩිප්ලෝමාව  <FRWD>(Diploma in printing Technology and Management)</FRWD>  පරිගණක ආශ්‍රිත ව මුද්‍රණ රටා නිර්මාණය  <FRWD>(Computer graphic Design)</FRWD>  පරිගණක වර්ණ සංයෝජනය  <FRWD>(Typeseting and Desktop publishing)</FRWD> පොත් බැඳුම්කරණය හා නිමාව  <FRWD>(Book Binding and Finishing)</FRWD>,  ඕෆ්සෙට් ලිතෝ යන්ත්‍ර ක්‍රියාත්මක කිරීම  <FRWD>(Offset Litho Press Operation)</FRWD>  පත් ලිතෝ යන්ත්‍ර ක්‍රියාත්මක කිරීම <FRWD> (Sheet Fed Litho Press Operation)</FRWD>  අධීක්ෂණ නිලධාරින් සඳහා කළමනාකරණය  <FRWD>(Management for print Supervisors)</FRWD>  මුද්‍රණ රටා උපයෝගිකරණය  <FRWD>(Vector Graphic Applications)</FRWD>  කෝඩ් එක්ස්ප්‍රස් ක්‍රමයට පිටු සැකසීම  <FRWD>(Page make - up with Quarkxpress)</FRWD>  නන් ලයිනියර් එඩ්වින්  <FRWD>(Non Linear Editing)</FRWD>  වෙබ් ඩිසයිනර්  <FRWD>(Web Disining) </FRWD> යන පාඨමාලා වේ.
රජයේ මුද්‍රණ ආයතනය මඟින් හඳුන්වාදී ඇති මුද්‍රණ තාක්ෂණය හා කළමනාකරණය පිළිබඳ ඩිප්ලෝමාව පිරිනමනු ලබන්නේ කොළඹ විශ්ව විද්‍යාලය මඟිනි. මේ පාඨමාලා සඳහා උගන්වනු ලබන දේශකයන් විද්‍යා උපාධිධාරීන් වන අතර ඔවුන් මුද්‍රණ කර්මාන්තය සම්බන්ධයෙන් විදේශයන්හි පශ්චාත් උපාධි හා අමතර පුහුණුව ලබා ගත් අය වෙති.
උද්ඝෝෂණය
මුද්‍රණ ක්ෂේත්‍රය සම්බන්ධයෙන් පෙර නුදුසු උද්යෝගයක් ඇතිවී ඇති මේ කාල වකවානුවේ රජයේ මුද්‍රණ ආයතනය මඟින් එකී අවශ්‍යතාවයෙන් සැලකිය යුතු කොටසක් හෝ ඉටු කිරීම සම්බන්ධයෙන් අප ඔවුනට ස්තුතිවන්ත විය යුතුය. යන්ත්‍ර සූත්‍ර හා අනෙකුත් අවශ්‍යතා සම්පූර්ණ කර ගැනීමට රජය මගින් මුදල් ප්‍රතිපාදන ලබා දෙන්නේ නම් මේ ක්ෂේත්‍රය බෙහෙවින් දියුණු කර ගැනීමේ අවකාශ ඔවුනට ඇත. දැනට ලංකාවේ මුද්‍රණ කටයුතු බහුල වශයෙන් කෙරෙන්නේ විදේශවල වුවද, ලංකාවේ මුද්‍රණ ක්ෂේත්‍රය සම්බන්ධ පුහුණු ශ්‍රමිකයන් ඇති කිරීමට රජය මූලික වීම තුළින් විශාල වශයෙන් මුදල් ඉතිරි කර ගැනීමේ හැකියාව ද ලැබෙනු ඇත. එමෙන්ම එය විරැකියාව සම්බන්ධයෙන් ද කදිම පිළිතුරක් වනු ඇත.
සුමුදු චතුරාණි ජයවර්ධන
ඡායාරූප – රුවන් ද සිල්වා
</ART>
<ART>
යුද්ධයෙන් පීඩා විඳින දරුවනට යුනිසෙෆ් වෙතින් සහන
කවදා කුමන රටක කවර ආකාරයේ යුද්ධයක් ඇති වුව ද එහි ඵල විපාකයනට වැඩියෙන් ම මුහුණ දෙන්නෝ කාන්තාවන් සහ දරුවෝ ය. අප රටේ ජන වාර්ගිය අර්බුදය හේතුවෙන් උතුරු නැගෙනහිර පැවැති යුද්ධය නිසා අවතැන් වූ දරුවන් සංඛ්‍යාව 140,000 කි. යුද්ධයෙන් පීඩාවට පත් දරුවන් පිළිබඳ වූ ක්‍රියාකාරි සැලැස්ම එළි දක්වමින් යුනිසෙෆ් ආයතනය මේ බව හෙළි කරයි.
යුනිසෙෆ් ආයතනය එම වාර්තාවෙන් සඳහන් කරන ආකාරයට 2003 වසර වන විට යුද්ධය නිසා පීඩාවට පත්ව ඇති ප්‍රදේශයන් හි දරුවෝ 50,000 ක් තවමත් පාසල් නොයති. ඒ හැරුණු කොට, ලෝකයෙන් කෙතරම් බලපෑම් එල්ල වුව ද එල්. ටී. ටී. ඊ. සංවිධානය තවමත් දරුවන් 1300 ක් ළමා සොල්දාදුවන් ලෙස සේවයේ යොදවා ගෙන ඇතැයි ද යුනිසෙෆ් ආයතනය සඳහන් කරයි.
යුද්ධයෙන් පීඩාවට පත් මේ සියලු දරුවන් ගේ සුබ සාධනය සඳහා මෙම ක්‍රියාකාරි සැලැස්මෙන් යෝජනා හා අදහස් ඉදිරිපත් කරයි. මේ සඳහා රාජ්‍ය ආයතන ද පරිත්‍යාගශීලින්, රාජ්‍ය නොවන ආයතන හා එක්සත් ජාතීන් ගේ ආයතන කීපයක් ද එක්ව ක්‍රියාත්මක වී තිබේ. එම ආයතනවල ප්‍රයත්නය වූයේ පීඩාවට පත් ප්‍රදේශවල දරුවන් ගේ සෞඛ්‍යය සහ අධ්‍යාපනය නැංවීමත් ආරක්ෂාව සහතික කරලීමත් ය.
දශක දෙකක් තිස්සේ ඇදී ගිය යුද්ධය නිසා දැඩි සේ පිරිහී ඇති සෞඛ්‍යය හා සනීපාරක්ෂාව නිසා වැඩි වශයෙන් ම බැට කන්නෝ දරුවෝ ය. මේ නිසා මළ දරු උපත් සහ මාතෘ මරණ අනුපාතය ද වැඩි වී තිබේ. ඒ අතර ම මෙම උතුරු නැගෙනහිර පළාත්වල එන්නත් මාර්ගයෙන් වළක්වා ගත හැකි රෝග බෝවීමේ ප්‍රතිශතය ද ඉහළ ගොස් ඇත. බොහොමයක් රෝහල්වල හදිසි ප්‍රතිකාර සේවා ඇත්තේ ම නැති තරම් ය. ගිලන් රථ පහසුකම්, ලේ බැංකු සහ ඖෂධ හිඟය ද මෙයට බෙහෙවින් බලපායි. රටේ අනෙකුත් පළාත්වල ඇති රසායානාගාර වෛද්‍ය පරීක්ෂණ සේවා සහ දැඩි සත්කාර ඒකක ඇතැම් රෝහල්වල නැත්තට ම නැත. විධිමත් සෞඛ්‍ය සේවාවක් ලබා දීම සඳහා මේ අවශ්‍යතා වහා සපුරාලිය යුතු ය.
මූලික පහසුකම් පවා ඉතා අවම මට්ටමක පවතින මෙම උතුරු නැගෙනහිර ප්‍රදේශයන් හි ජල සහ සනීපාරක්ෂක පහසුකම් ද පවතිනුයේ ඉතාමත් අවම මට්ටමක ය.
යුද්ධය නිසා පීඩාවට පත් ප්‍රදේශයන් හි දරුවන් ගේ සහ තරුණ පරපුරේ අධ්‍යාපනයට ඉන් එල්ල වී ඇති පහර ඉතාමත් ශෝචනීය ය. යුනිසෙෆ් වාර්තාව පවසනුයේ මෙම ප්‍රදේශයන් හි සියලු ම ආකාරයේ අධ්‍යාපනය එනම් පෙර පාසල්, ප්‍රාථමික, ද්විතීය හා තෘතීය අධ්‍යාපනය දැඩි සේ කඩා වැටී ඇති බව ය. ගුරු හිඟය මේ ප්‍රදේශවල දැඩිව බලපාන අතර 5800 ක ද්‍රවිඩ මාධ්‍ය හා 200 ක සිංහල මාධ්‍ය ගුරු හිඟයක් මේ වන විටත් පවතී.
පීඩාවෙන් දරුවන් මුදා ගැනීමේ අත්‍යවශ්‍ය අංගයක් ලෙස අධ්‍යාපනය හඳුනාගෙන ඇති යුනිසෙෆ් සංවිධානය රජය සමඟ එක්ව මේ සඳහා කඩිනම් ක්‍රියාමාර්ග ගෙන ඇත. ඒ අනුව 2002 සහ 2003 වසරේ දී ද්‍රවිඩ මාධ්‍ය ගුරු ඇබෑර්තු විශාල සංඛ්‍යාවක් පුරවා ඇත. නමුත් තවමත් අවශ්‍ය තරමට ගුරුවරුන් නැතැයි වාර්තා වේ. මේ ප්‍රදේශවල අධ්‍යාපනය නැංවීමට තවත් බාධාවක් වී ඇත්තේ පාසල් ගොඩනැගිලි යුද්ධය නිසා විනාශ වීම ය. උතුරු හා නැගෙනහිර පළාත්වල 2000 කට ආසන්න පාසල් සංඛ්‍යාවෙන් පාසල් 600 ක් ම සම්පූර්ණයෙන් හෝ අර්ධ වශයෙන් විනාශ වී ගොසිනි.
එල්. ටී. ටී. ඊ. සංවිධානය කුමන සංඛ්‍යා ලේඛන ඉදිරිපත් කළ ද යුනිසෙෆ් වාර්තා අනුව මේ වන විටත් එල්. ටී. ටී. ඊ. ය ළමා සොල්දාදුවන් 1300 කට ආසන්න සංඛ්‍යාවක් තවමත් සේවයේ යොදවා ගෙන සිටිති. මෙසේ බඳවා ගෙන සිටින දරුවන් ගේ වයස් පරතරය වයස අවුරුදු 10 සිට 15 දක්වා වේ. ළමා සොල්දාදුවන් අතරින් සියයට 57 ක් පිරිමි ළමයින් වන අතර ඉතිරිය ගැහැනු ළමයින් ය.
මේ සියලු ම ආකාරයෙන් පීඩා විඳින දරුවන් ගේ සුබ සාධනය සඳහා වන ක්‍රියාකාරී සැලැස්ම වඩාත් සාර්ථක අයුරින් ක්‍රියාත්මක වීමට නම් ඒ සඳහා රාජ්‍ය සහ එල්. ටී. ටී. ඊ. යන දෙඅංශයේම මනා කැපවීම අවශ්‍ය ය. එල්. ටී. ටී. ඊ. ය මේ ක්‍රියාකාරී සැලැස්ම සඳහා අත්සන් තැබුයේ පසුගිය වසරේ ජූලි මාසයේ ය. උතුරු හා නැගෙනහිර ප්‍රදේශයන් හි ක්‍රියාත්මක වන සමාජ සේවා ක්‍රියාකාරීන් ගේ මාර්ගයෙන් හඳුනාගන්නා වඩාත් ම පීඩාවට පත් දරුවන් සහ ඔවුන් ගේ පවුල් කරා ළඟාවීම මෙම ක්‍රියාකාරී සැලැස්මෙන් අපේක්ෂා කෙරුණි. මේ සියලු සුබ සාධන කටයුතු අධ්‍යාපන, සෞඛ්‍ය, සමාජ මනෝ විද්‍යාව, ආදායම් උත්පාදන සහ වෘත්තීය පුහුණු යන කේෂ්ත්‍ර ඔස්සේ ඉදිරියටත් සිදු කෙරෙනු ඇත.
දරුවන් සඳහා වන මෙම යුනිසෙෆ් ආයතන ක්‍රියාකාරී සැලැස්ම, ක්‍රියාත්මක කිරීමේ දී ක්‍රම විධි දෙකක් අනුගමනය කෙරුණි. ඉන් පළමුවැන්න ළමා සොල්දාදුවන් ය. එල්. ටී. ටී. ඊ. කඳවුරුවලින් නිදහස් වූ දරුවන් පුනරුත්ථාපනය කර සමාජගත කිරීම එම දරුවන් වෙනුවෙන් අධ්‍යාපනය, ආදායම් උපයන මාර්ග හඳුන්වා දීම සහ වෘත්තීය පුහුණුව ද ලබා දේ.
අනෙක් ක්‍රියාමාර්ගයට අයත්වනුයේ යුද්ධයෙන් පීඩාවට පත් සියලු දරුවන් ය. ඒ දරුවන්ට ද පෙර සේ ම අධ්‍යාපනය, ආදායම් උපයන මාර්ග සහ වෘත්තීය පුහුණුව ලබා දීමට නියමිත ය. මේ සියලු ක්‍රියාකාරකම්වල ප්‍රගතිය මාසිකව පරීක්ෂාවට ලක්කිරීම ද සිදු කර ඇත.
යුනිසෙෆ් ක්‍රියාකාරී සැලැස්මෙන් හඳුන්වා දී ඇති ක්‍රියාමාර්ග සාර්ථක කරලීමට නම් 2004 වසරේ දී අනිවාර්යයෙන් ම ගත යුතු ක්‍රියාමාර්ග කීපයක් ද එම වාර්තාවෙන් දක්වා ඇත.
ඉන් ප්‍රථමයෙන් ම අවධාරණය කර ඇත්තේ එල්. ටී. ටී. ඊ. සංවිධානය ළමා සොල්දාදුවන් බඳවා ගැනීම් වහා නතර කළ යුතු බව ය. එසේ ම දැනට සිටින ළමා සොල්දාදුවන් ද නිදහස් කළ යුතු බව ය. මව්පියන් විසින් යුනිසෙෆ් ආයතනයට වාර්තා කර ඇති දැනට එල්. ටී. ටී. ඊ. හි සිටින ළමා සොල්දාදුවන් 130 දෙනා වහා නිදහස් කළ යුතු බව අවධාරණය කරන යුනිසෙෆ් වාර්තාව එම ක්‍රියාකාරී සැලැස්ම ක්‍රියාත්මක කිරීම ඒ මත රඳා පවතින බව ද පවසයි.
තවමත් යහපත් තත්ත්වයට පත්ව නැති උතුරු නැගෙනහිර සෞඛ්‍ය, අධ්‍යාපන හා සමාජ සුබසාධනය ක්‍රමවත් මඟට ගැනීමට සහ යටිතල පහසුකම් පුනරුත්ථාපනය කෙරෙහි වැඩි අවධානයක් යොමු කිරීම ද මේ වසරේ අනිවාර්යයෙන් ම කළ යුතුව තිබේ.
මේ සඳහා එල්. ටී. ටී. ඊ. ය සහ රජය යන දෙපාර්ශ්වයෙන් ම කඩිනම් සහ සාර්ථක පෙළගැස්වීමක් සිදු කළ යුතු බව ද යුනිසෙෆ් සංවිධානය සිය වාර්තාවෙන් අවධාරණය කරයි.
(යුද්ධයෙන් පීඩාවට පත් දරුවන් සඳහා වූ යුනිසෙෆ් ක්‍රියාකාරී සැලැස්ම ඇසුරෙන් සකස් කෙරිණි.)
සකස් කළේ - සේමාලි
</ART>
<ART>
 ´ගුත්තිල සිත්තම` හෙල්සින්කි නුවර සිත් ගනී
පින්ලන්තයේ හෙල්සින්කි නුවරට තදින් හිම වැටෙමින් තිබිණි. ඒ හිම වැස්ස ද නොතකා එරට කලා රසිකයෝ එනුවර ´කයිසා` නමැති අන්තර්ජාතික කලාගාරයට මසක් පුරා ඇදී ආහ.
ඒ සීත සමයේ ඔවුන් ගේ චිත්තසන්තානයනට සෞන්දර්ය උණුසුම සැපයුවේ කලාසූරී ජයසිරි සේමගේ ගේ චිත්‍ර ප්‍රදර්ශනයයි. ඔහු ´සිළුමිණ` ට සති පතා ඇඳි ´ගුත්තිල සිත්තම` චිත්‍රාවලියේ මුල් සිතුවම් සමූහය මේ ප්‍රදර්ශනයේ විශේෂ අංගයක් වූයේය. මේ සිත්තම්හි ඇති අපූරු වර්ණ සංයෝජනය ලාලිත්‍යය හා රිද්මයත් ගුත්තිල කාව්‍යයේ අන්තර්ගත සාහිත රසයක් පින්ලන්ත රසිකයා ගේ හිත් ඇඳ බැඳ ගත්තේ ය.
චිත්‍ර ප්‍රදර්ශනය නොබෝදා අවසන් වූයේ ය.
ප්‍රදර්ශනය විවෘත වූයේ කයිසා කලාගාරයේ ප්‍රධානයා අතිනි. සේමගේ කලාකරුවා ලෝක ප්‍රකට මයිකල් ආන්ජලෝ, පිකාසෝ බඳු චිත්‍ර ශිල්පීන් ගේ ගණයට ඇතුළු කළ හැකි ශිල්පියකු බවත්, ඔවුන්ගේ චිත්‍රවල පවා නොමැති ලාලිත්‍යයක් හා රිද්මයක් සේමයේ කලාකරුවා ගේ චිත්‍රවල අන්තර්ගත බවත් සිය කතාවේ දී ඔහු කියා සිටියේය.
ශ්‍රී ලාංකික චිත්‍ර ශිල්පියකු පින්ලන්තයේ චිත්‍ර ප්‍රදර්ශනයක් පැවැත්වූ මුල් අවස්ථාව මෙන් විය. කලාගාරය සේමගේ කලාකරුවාට ලබා දී තිබුණේ ද නොමිලේ ය. එසේ කරන ලද්දේ කලාකරුවා ගේ හැකියාව අගය කිරීමක් වශයෙන් බව ද සැලවිය.
පින්ලන්තයේ සංස්කෘතික කටයුතු පිළිබඳ සේවාවක නිරතව සිටින ලක්කන යාලගල මහතා ස්වීඩනයේ ශ්‍රී ලංකා තානාපති කාර්යාලයේ ද සහාය ඇතිව ප්‍රදර්ශනය සංවිධානය කර තිබිණ.
සේමගේ කලාකරුවා සිය සිත්තම් ගැන පින්ලන්ත රසිකයනට විස්තර කළ අයුරු ඡායාරූපයේ දැක්වෙයි.
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
අද පිළිසකර කටයුතු ඇරැඹෙන මිරිසවැටි සෑයේ සලපතළ මළුව
දුටුගැමුණු මහ රජතුමාගේ ප්‍රථම ශාසනික නිර්මාණය ලෙස සැලකෙන මිරිසවැටි චෛත්‍ය රාජයාණන් වහන්සේගේ සලපතළ මළුව ප්‍රතිසංස්කරණය කිරීම.
වසර 2100 ක් ඉපැරැණි ඓතිහාසික මිරිසවැටිය දාගැබේ සලපතළ මළුවේ ප්‍රතිසංස්කරණ කටයුතු (මාර්තු 21) අද දින අති උත්කර්ෂවත් අන්දමින් ආරම්භ කැරේ. අනුරාධපුර අටමස්ථානයට අයිති සුවිශේෂි ස්ථානයක් වන මිරිසවැටි චෛත්‍යය ත්‍රිවිධ රත්නය කෙරේ අචල භක්තියෙන් හා ශාසන මාමකත්වයෙන් ඔද වැඩුණු දුටුගැමුණු නරනිඳුන් ගේ උතුම් නිර්මාණයකි.
තිසා වැවේ දිය කෙළියට ගිය දුටු ගැමුණු රජු අසල වූ ගල් තලාවක රාජාභරණ උනා. සිය පණ මෙන් සුරකින ලද සධාතුක ජය කොන්තය ද මානාව ආවරණය කොට තැබූ රජු, දිය කෙළියට වැදුණි. ස්නානයෙන් අනතුරුව පෙර ළා පැමිණ ස්වකීය රාජාභරණ පැළඳ ජය කුන්තය සුරතට ගැනීමට සැරසුන ද එය සොළවනු නොහැකි විය. ඇදහිය නොහැකි වූ එම හාස්කමට වශී වූ රජතුමා මහත් භක්තියෙන් යුතුව එම රාජ්‍ය ලාංඡනය සුරක්ෂිතව එම ස්ථානයේ ම තබනු රිසියෙන් එය වසා ඒ මත දාගැබක් ඉදි කිරීමට තීරණය කළේ ය.
රජුගේ එකී නිමල අදහස මල්ඵල ගැන්වෙන්නට ගත වූයේ තෙවසරක් තරම් කෙටි කාලයකි. එසේ බිහි වූ මිරිසවැටි චෛත්‍ය රාජයා සහිත විහාරාරාම සමූහය සඳහා වූ පූජෝත්සවය මංගල්‍යයට වැඩම කළ භික්ෂු භික්ෂුණින් වහන්සේලාගෙන් සෑ මළුව අතුරු සිදුරු නැති විය. සිව් දිගින් වැඩම කළ සිටි ආර්ය මහා සංඝයා දැකීමෙන් උපන් භක්තියෙන් ඔද වැඩි මහ රජු උන්වහන්සේලා අමතමින් මෙසේ පැවසීය.
ආර්යන් වහන්ස! පෙර මා දිගා මඩුළු ඈ තන්හි යුද වැදී අවිවේකීව සටන් කරන අවස්ථාවක එක් දිනක් කුස ගින්නෙන් පීඩිතව එක් කටුක අහරක් දැවෙන මිරිස් රසයකින් වැළඳු යෙමි. ස්වල්පයක් ගිල දැමුවාට පසුව මා දිවි හිමියෙන් රක්නා ලද ප්‍රතිපත්තියක් කඩ කළ බැව් සිහි විණි. එකෙනෙහිම එම අත් වරදට මහ සඟන කමා කර යුතු බැව් ඉටා ගතිමි. දැන් ඊට වාරය එළැඹ තිබේ. මේ වේදිකාවන් හි වැඩ සිටින භික්ෂු උභය පිරිස මේ මහා විහාරයත් චෛත්‍යය රාජයාණන් වහන්සේත් විසිතුරු වූ ආරාම සියල්ලත් පිළිගනිත්වා!
සිව් දිගින් වැඩියා වූ මහාසඟනට මෙය පූජා වේවා. මෙම පූජාවන් පිළිගනිමින් සිදු වූ මා අත් වැරැද්දට කමා කරන සේක්වා. ඒ නයින් ම මෙය මිරිසවැටිය යයි අනුස්මරණ නාමයෙන් හඳුන්වත්වායි රජු සපත කළේ භික්ෂූන් ඉදිරියේ දෙමාපියන්ට වූ පොරොන්දුවේ බලගතු කම ය. එදා රජු යුද වැදී සිටිය දී උවැසියක පිදූ මිරිස් ආහාරය භික්ෂූන්ට නොපුදා ගැනීම රජු මොන තරම් වරදක් කොට සැලකුවේ ද?
රජුගේ ප්‍රීතිවාක්‍ය ප්‍රකාරව ම සඟසතු වූ මේ මහා සෑ රදුන් මිරිසවැටිය නමින් ම ප්‍රකට විය.
කලින් කල ගරා වැටීම්, සංරක්ෂණය කිරීම් ආදී බොහෝ විපර්යාසයන්ට බඳුන් වෙමින් එම ඓතිහාසික පූජනීය වස්තුව අද දක්වා පැවතීම ජාතියේ වාසනාවකි.
ක්‍රි.ව. 115 දී ගජබා රජු සෑයේ හුනු පිරියම් කොට පූජා පැවැත් වීය. අනතුරුව වෝහාරික තිස්ස රජු චෛත්‍ය භූමිය සුරැකීමට මහා ප්‍රාකාරයක් ඉදි කර ප්‍රතිසංස්කරණය කරනු ලැබීය. ඉන් සියවස් ගණනකට පසු පොළොන්නරුවේ රජ කළ මහා පැරකුම්බාවන් විසින් මිරිසවැටිය සම්පූර්ණයෙන් පිළිසකර කළ බව ඉතිහාසය කියයි. එහි ප්‍රාකාරයක් ද, තෙ මහල් සංඝාවාසයක් ද කරවා මහා සඟනට පිදු මහ පැරකුම් රජුට අනතුරුව රජ පැමිණි නිශ්ශංක මල්ල රජු ද මෙහි ප්‍රතිසංස්කරණය සඳහා දායක වූ තවත් පාලකයෙකි. පොළොන්නරු යුගයෙන් අනතුරුව දඹදෙණිය, කෝට්ටේ, මහනුවර ආදී රාජධානි සමයන්හි දී මෙහි කිසියම් ප්‍රතිසංස්කරණයක් වූ බවක් සඳහන් නොවේ.
ලාංකීය ස්ථුපයන්ට පමණක් සීමාවූ චෛත්‍යාංගයක් වන වාහල්කඩ නිර්මාණයන් ගේ ආරම්භයට උරුමකම් කියන මෙකී ඓතිහාසික වටිනාකමින් හෙබි චෛත්‍ය රාජයාගේ වත්මන් ප්‍රතිසංස්කරණයන් ඇරඹෙනුයේ 1982 දී ය. අපවත්වී වදාළ අතිපූජ්‍ය අටමස්ථානාධිපති පල්ලේගම ඤාණරතන නා හිමියන්ගේ හා රත්නමාලි චෛත්‍යරාමාධිපති ඇතිනිමලේ ගුණරතන නා හිමියන්ගේ අනුශාසනා පරිදි ජේ.ආර්. ජයවර්ධන ජනාධිපති සමයේ ඩී.ඒ. අබේසිංහ මැතිතුමාගේ ප්‍රධානත්වයෙන් මිරිසවැටි චෛත්‍ය සංවර්ධන සමිතිය මගින් ප්‍රතිසංස්කරණ කටයුතු අරඹන ලදී. අතරමග නතර වූ එකී කාර්ය රණසිංහ ප්‍රේමදාස ජනාධිපති තුමන් ගේ සමයේ දී මහවැලි සංවර්ධන අමාත්‍ය දිවංගත ගාමිණී දිසානායක මැතිතුමා ගේ මෙහෙයවීමෙන් යළි ආරම්භ විය. රණසිංහ ප්‍රේමදාස මහතාගේ හදිසි අභාවයෙන් පසු ජනාධිපති ඩී.බී. විජේතුංග මහතා වෙනුවෙන් අග්‍රාමාත්‍ය රනිල් වික්‍රමසිංහ මහතා අතින් මුල් අදියර නිමා කරමින් 1993 ජුනි 04 වැනි දා කොත් වහන්සේ නිරාවරණය කිරීම සිදු විය.
චෛත්‍ය රාජයාගේ දෙවන අදියරේ වැඩ නිමා කරමින් 1996 මැයි 31 වැනි දින ජනාධිපති චන්ද්‍රිකා බණ්ඩාරනායක කුමාරතුංග මැතිනිය වෙනුවෙන් අග්‍රාමාත්‍ය සිරිමාවෝ බණ්ඩාරනායක මැතිනියගේ මූලිකත්වයෙන් සිදුවිය.
ලංකා ට්‍රාන්ස්ෆෝමර්ස් (ලක් දනව්) සමාගමේ ධන පරිත්‍යාගයෙන් චෛත්‍යරාජයා වටා ස්ථිර විදුලි ආලෝක පද්ධතියක් ඉදිවීම හා මධ්‍යම සංස්කෘතික අරමුදල, පුරාවිද්‍යා දෙපාර්තමේන්තුව හා චෛත්‍ය සංවර්ධන සමිතිය මගින් ඉපැරැණි විහාර මන්දිරයේ ප්‍රතිසංස්කරණ කටයුතු ඉකුත් වසර කීපය තුළ පසු කළ සුවිශේෂි කඩ ඉම් ය.
අසූව දශකයේ ප්‍රතිසංස්කරණය අඩාල වීමෙන් ගරා වැටුණු මිරිසවැටියේ දර්ශනීය වාහල්කඩ යළි ඉපැරැණි ස්වභාවයෙන් ම තහවුරු කිරීමේ භාරධූර කාර්යයට මුල පිරුණේ ඉකුත් වසරේ දී ය.
එදා මහ රහතන් වහන්සේලාගේ පාදස්පර්ශයෙන් පූජිත වූ සල පතළ මළුව යළි පිළිසකර කිරීමේ සුභ කටයුත්තට සමගාමී ව අනුරාධපුර දිසාවේ දුෂ්කර විහාරරාම සියයකට අත්‍යාවශ්‍ය උපකරණ රැසක් පූජා කිරීමේ දැවැන්ත පිංකමක් මිරිසවැටි චෛත්‍යාරාමාධිකාරි ඊතල්වැටුනුවැවේ ඤාණතිලක හිමියන් ඇතුළු සැදැහැවතුන් විසින් සංවිධානය කර ඇත. මෙම උපකරණ හා පිරිවෙන් කීපයකට පරිගණක යන්ත්‍ර ද ලබා දීමට නියමිත ය.
පල්ලේගම සිරිනිවාස නායක ස්ථවිර
අටමස්ථානාධිපති, උතුරු මධ්‍යම
දිසාවේ ප්‍රධාන සංඝනායක
1. මිරිසවැටි චෛත්‍යාරාමාධිකාරී ඊතල්වැටුණුවැවේ ඤාණතිලක හිමි
2. ප්‍රතිසංස්කරණය කෙරෙන මිරිසවැටි සෑයේ සලපතළ මළුව
</ART>
<ART>
නිහඬ විලාපය
ගවමස් කෑමෙන් වැළැකීම නිරෝගී දිවියකට පදනමයි
"ගව මස් අනුභවයෙන් ලෙඩ රැසකට මං පෑදේ. වෛද්‍ය විශේෂඥයෝ අනතුරු අඟවති." දිනමිණ පුවත් පතේ, පෙබරවාරි 11 වැනි බදාදා, සුනිත් රුද්‍රිගු මහතා විසින් විදු මතයක් සේ ලියන ලද වාර්තාවකි එය. ගවමස් අනුභවයෙන් ඇතිවන 'සැල්මොනෙල්ලා ආසාදනය' ගැනත්, මස් කෑමෙන් පැය 08 – 72 ක කාලය අතරේ දී රෝග ලක්ෂණ පෙන්නුම් කළ හැකි බවත් ඇමෙරිකානු කෘෂිකර්ම දෙපාර්තමේන්තුවේ රෝග පාලනය හා වැළැක්වීමේ මධ්‍යස්ථානයේ විශේෂඥයෝ පෙන්වා දී ඇතැයි මෙම පුවතින් කියවේ. තවද, මෙම ආසාදනයෙන්, ඇමෙරිකාවේ වසරකට මිය යන ගණන ද 600 ඉක්මවන බවද එහි සඳහන් වේ. මින්, අපට ද කිසියම් පාඩමක් ඉගෙන ගත හැකි ය. ගවමස් අනුභවය, සෞඛ්‍යයට අහිතකර බව මෙයින් සක්සුදක් සේ පැහැදිලි වේ. අලුත්ම වෛද්‍ය පර්යේෂණයකින් මෙය කදිමට ඔප්පු වී ඇත.
ශ්‍රී ලංකාවේ සිදු කෙරෙන අමානුෂික, කුරිරු ගව ඝාතනයන් පිළිබඳවත්, එය වහාම නතර කළ යුතු බව දක්වමින්, මා විසින් ලියන ලද ලිපියක් 2004 පෙබරවාරි 01 වැනි ඉරිදා සන්ඩේ ඔබ්සර්වර්<FRWD>(Sunday Observer) </FRWD> පුවත් පතේ 41 වන පිටුවේ <FRWD>"THE SILENT SCREAM </FRWD> "නිහඬ විලාපය" නමින් පළ විණි. එම ලිපියට, ඉතාමත් හොඳ ප්‍රතිචාරයක් මට ලැබුණ අතරම, එය කියවීමෙන් පසුව, ගවමස් කෑමෙන් වළකින බව දන්වමින් පාඨකයන් කීප දෙනෙකුගෙන්ම ලිපි ගණනාවක් ද මා වෙත යොමු කොට ඇත. සියලුම දෙනාට හදපත්ලෙන්ම ස්තුතිය පළ කරමි. ගව ඝාතනය පිළිබඳව සිංහලෙන් ද ලිපියක් ලියන ලෙස මාගෙන් බොහෝ දෙනෙක් ඉල්ලා සිටි බැවින් සදාචාරාත්මක බවේ පණිවිඩය, ඒ මගින් ගෙන ඒමට ගත් උත්සාහයකි මෙය.
හිත පාරන දසුනක්
අහිංසක ගවයන් අමු අමුවේ ම ඉතාමත් අමානුෂික ලෙස, කුරිරු ලෙස ඝාතනය කරන අන්දම මම දුටුවෙමි. එවන් දසුනක් ඔබට දැක ගන්නට නොලැබේවායි යන්න මගේ පැතුමයි. එම කුරිරු ඝාතනය ඔබ සියැසින් දුටුවහොත්, ඔබ දිවිහිමියෙන්, ගවමස් අනුභවයෙන් වැළකී සිටිනවාට කිසිදු සැකයක් නොමැත. මෙම අහිංසක සතුන් මෙසේ දස වධදී මරා කෑමට ගැනීම 'ධර්මදීපය' ලෙස සැලකෙන ශ්‍රී ලංකාවේ ගරු නමට කෙතරම් අගෞරවයක් ද? ඇතැම් විට ඔබ මෙසේ පවසනවා විය හැකිය.
"මරල තියෙන නිසා අප හරක් මස් කනවා. අප මරන්නේ නැහැ." ඉතින්, මෙයට තිබෙන හොඳම පිළිතුර අපගේ සෞඛ්‍යයට අහිතකර ගවමස් නොකා සිටීමයි. එවිට මිනිස්සු හරක් මස් කන එකක් නැහැ. එවිට අහිංසක හරක් මැරීම නතර වේවි. මෙය ඔබට දිය හැකි පණිවිඩයයි.
ගවදෙන මවක් වැනිය
ඉන්දු - ආර්ය ශිෂ්ඨාචාරයේ ගවයාට හිමිවන්නේ වැදගත් ස්ථානයක්. එළදෙන, අපට අම්මා කෙනෙක් වගෙයි. එම නිසා කෘෂි සංස්කෘතියකින් පෝෂණය වූ අපගේ වන් රටක, ගවයා පූජනීයත්වයෙන් සැලකිය යුතු යි. ආර්ය සමාජයේ ගවයාට කෙතරම් සම්මාන පූර්වක ස්ථානයක් තිබුණේ ද යත්, අපගේ තථාගත බුදුපියාණන් වහන්සේව ද "මුණි පුංගම" යන පදයෙන් ඇතැම්විට හඳුන්වනු ලැබීය. එහි අදහස ප්‍රධාන වෘෂභ රාජයාණන් යන්නයි. එහි අදහස රාජ්‍ය පරිපාලන නමැති විය ගස දරා සිටින්නා යන්න ය.
ඉන්දු - ශ්‍රී ලංකා රාජ්‍ය සම්ප්‍රදායේ රජු, ඇතැම් සෙල්ලිපිවල හැඳින්වෙන්නේ 'කැත් උසබ්' යනුවෙනි. මෙහිදී රජු හැඳින්වෙන්නේ 'රාජ්‍ය පාලනය නමැති විය ගස දරා සිටින වෘෂභයා' ලෙසිනි.
ගවයාගේ වටිනාකම හා බැඳී ඇති රසවත් කාම්බෝජයේ ජනකතාවක් මට මතක්විණ.
වරක් සක්දෙවිඳු, තමා ගේ සහායක දෙවියකු කැඳවා මෙසේ කීය.
"යුෂ්මතා මනුෂ්‍ය ලෝකයට යන්න. එහි ගොස් මා විසින් දෙන පණිවිඩය මිනිසුන්ට දන්වා සිටින්න."
සක් දෙවිඳුගේ එම පොරොන්දුව හා පණිවිඩය නම් යටත් පිරිසෙයින් තෙදිනකට වරක්වත් ඉතා හොඳ ආහාර වේලක් මනුලොවට සපයන බවයි. සක් දෙවිඳුගේ පොරොන්දුව නම් ඔවුන් නිරාහාරව නො තබන බවයි.
අණ ලැබූ දෙවියා, මනුලොවට ගියේ ය. සක්දෙවිඳුගේ පොරොන්දුව ඔහුට පැටළුණේය. ඔහු, මනු ලොව මිනිසුන්ට මෙසේ කීවේ ය.
"සක්දෙවිඳු, ඔබලාට දවසකට හොඳ ආහාර වේල් තුනක් බැගින් දෙන්නට පොරොන්දු වුණු වග දන්වන්න කියලා මට කීවා."
එම දෙවියා පෙරළා දෙව්ලොවට ගොස් ශක්‍ර දේවේන්ද්‍රයා හට තමා කී පණිවිඩය ප්‍රකාශ කළේය.
සක්දෙවිඳු උරණ විය.
"මා කීවේ එය නොවෙයි. මා කීවේ, දවස් තුනකට එක් වරක්වත් හොඳ ආහාර වේලක් දෙන බවයි. දැන් ඉතින්, මගේනමින් ඔබ දුන් පොරොන්දුව ඉටු කිරීමට, හරකෙකු වී මනුලොව ඉපදෙන්න. එවිට ඔබට හොඳ වේල් තුනක් ඔවුනට සම්පාදනය කළ හැකිය."
මෙසේ හරකා බවට පත් වූයේ එම දෙවියා යයි ද මතයකි.
පස්ගෝරස
ලෝකයේ ඉතාමත් ප්‍රනීත ආහාරයක් ලෙස විශේෂයෙන්ම ආසියාකරයේ සැලකෙන්නේ 'පස්ගෝරසයි.' මෙම පස්ගෝරසය යනු ගවයන්ගෙන් ලැබෙන ඉතාමත් රසවත් පෝෂ්‍යදායී ආහාර වර්ග පහකි. ඒවා නම්, කිරි, දී, වෙඬරු, ගිතෙල් සහ මෝරුය.
ආයාචනයක්
ගවයා තරම් අපගේ දිවියට සම්බන්ධ ප්‍රයෝජනවත් සතෙක් තවත් නොමැත. ඉතින්, අපට මෙතරම් සමීප අහිංසක, සතෙකුට මෙසේ අමානුෂික අන්දමින් සැලකීම සාධාරණ ද? මනුෂ්‍යත්වයේ නාමයෙන් ශ්‍රී ලංකාවේ මෙම අමානුෂික කුරිරු ගව ඝාතනය නතර කරනු මැනවි. සියලුම ගිහියන් ද ආගමික පැවිදි උතුමන් ද මෙම පණිවිඩය ජනතාව වෙත ලබාදිය යුත්තකි.
සංඛ්‍යා ලේඛනවලට අනුව ශ්‍රී ලංකාවේ දිනකට ගවයන් 1000 ක් පමණ ඝාතනය කෙරේ. මසකට දළ වශයෙන් 30,000 කි. වසරකට 3,60,000ක් පමණ වේ. කුමන ආගමක් ඇදහුවද, මනුෂ්‍යත්වය සත්ව කරුණාව, මෛත්‍රිය, අහිංසාව සියලුම ආගම්වල පදනම නොවේ ද?
පැටියන් ලැබීමට සිටින එළදෙනුන් පවා අමු අමුවේ මරා පැටියාව පණපිටින්ම එළියට ඇද දමා මසට විකුණන තවත් රටක් කොහිද? පාලකයන් ද මේ දරුණු ගව ඝාතනය නතර කිරීමට කටයුතු යෙදිය යුතුය.
අනගාරික ධර්මපාලතුමා කීවේ "ගෙරි මස් කන උඹලාට ඒ සාපය නිසාම අනාගතයක් නැති බවයි." ඇතැම් ගව ඝාතකයන් සතා අවසන් හුස්ම හෙලීමට පෙර ඔහුගේ සිරුර හම ගසන අන්දම ද දැක ඇත. විදෙස් රටවල ගවයන් මරනු ලැබේ. එහෙත් අප රටේ මෙන් ඔවුන්, දසවධවලට ලක් නොවේ. මරණයට පෙර සිහිමූර්ඡා කිරීමෙන් හෝ විදුලි සැරය මගින් සතාට දුකක් නොදී මරා දැමේ.
ශ්‍රී ලංකාවේ තත්ත්වය කුමක්ද? කොළඹ හා තදාසන්න පෙදෙස්වලට මෙම සතුන් ගෙන යන්නේ ඈත පෙදෙස්වල සිට ලොරි මගින් ය. දුම්රිය වර්ජන දිනයක බස් රථයක මෙන්. ඇඟිල්ලක් ඔබන්නටවත් ඒවායේ ඉඩක් නොමැත. එම ලොරි ඇතුළේම තෙරපී මැරී වැටෙන දුර්වල සතුන් බහුලය. ගව ඝාතකාගාරයට ගෙන එන සතුන් හට දින කීපයක්ම කුසට අහරක් නොමැත. බීමට ජලය ද නොමැත. ඔවුන් 'ගිලටීනයට' මුහුණ දෙන්නේ නිරාහාරවය.
ම්ලේච්ඡ ඝාතනය
ගව ඝාතකාගාරය දැකීමෙන්ම, අහිංසකයාට මළ පහවේ. හතර වටේම සිටින ගවයන්ගේ විලාප අහස් කුසට මුසුවේ. සමාජයට මෙතරම් සේවය කළ සතෙකුගේ අවසන් ශෝකී ගමන එයයි. කකුල් හතරම, ලණුවලින්, දම්වැල්වලින් වෙලා බැඳගෙන, කොන්ක්‍රීට් පොළවේ දරුණු ලෙස ඇද ගෙන යන්නාවූ මෙම සතුන්ට, ම්ලේච්ඡ අමනුෂ්‍ය ඝාතකයන් පොලුවලින් ද දිගට හරහට පහර දෙන අවස්ථා ද ඇත.
අසල බැඳ සිටින අහිංසක මව් එළදෙන, තම පුතු කෲර මරණයට පත්වන අන්දම සියැසින්ම බලා සිටී. අම්මා දරුණු ලෙස මරා දමන සැටි පුතා බලා සිටී. ඔවුනට, තම දුක, වේදනාව කියන්නට නොහැකිය. මහා හඬින් හඬා වැලපෙන සතුන් කඳුළු පිරි දෙනෙතින් බලා සිටී.
අහිංසකයාගේ ගෙල මුවහත් පිහියකින් සිඳ දමන විට දී සතාගේ දිව අඩි ගණනක් ඉදිරියට ඇදී එයි. රූරා ඇද හැලෙන රතු ලෙයින් කොන්ක්‍රීට් බිම ලේ ගංගාවක් බවට පත් විය.
පූජනීය වස්තුවක්
ඉන්දු ආර්ය සංස්කෘතියට අනුව ගවයා පූජනීය වස්තුවකි. සත්වයෙකි. බ්‍රිතාන්‍ය සමයේදී සුද්දන්ට විරුදුව ඉන්දියානුවන් කැරැල්ලක් ද දියත් කළේ, බ්‍රිතාන්‍ය භටයන් තම යුද්ධ උපකරණ පිරිසුදු කිරීම සඳහා ගිතෙල් භාවිතා කිරීම නිසාය.
ගිතෙල් ගවයන්ගෙන් ලබා ගන්නා දිව්‍යමය ආහාරයක් ලෙස ඉන්දීය ජාතිකයෝ සැලකූහ.
දෙවන අම්මා
මොහොතකට සිතන්න? උපන්දා සිට වසරක් දෙකක් අප පෝෂණය වන්නේ අම්මාගේ කිරිවලින් ය. දස මසක් කුසයේ රඳවාගෙන සිට, මෙලොවට අප බිහිවීමෙන් පසුව, අම්මා ලේ කිරිකොට, අපට පොවයි. ඉන් වසරකට පමණ පසුව, අප කිරිබොන්නේ දෙවන අම්මාගෙනි. ඒ එළදෙනයි. මිනිස් ඉතිහාසයේ එළදෙන තරම් අපට කිරි දුන්න වෙනත් සතෙක් තවත් නොමැත. ඝාතකයන් ද සිය ජවය හා ශක්තිය ලබා ගැනීමේ දී කෙතරම් කිරි ප්‍රමාණයක් බොන්නට ඇත්ද? එවන් අම්මා කෙනෙකු මෙලෙස කෲර ලෙස මරා දැමීම කෙතරම් බිහිසුණු අපරාධයක් ද? හිත් පිත් නොමැති මෙම ගව ඝාතකයන්ට තමා බිව් කිරි අමතක ද?
ශ්‍රී ලංකාවේ ගව ඝාතකාගාරයක සිටින මෙම ඝාතකයන්, අහිංසක සතාට දසවද දීමෙන් වේදනා දෙන විට, ඔවුන් විශාල ආශ්වාදයක් ලබා ගනී. ඇතැම් විට ගී සින්දු කියමින් ද ඔවුහු අසීමිත වින්දනයක් ලබති.
ගොඩ බිම වෙසෙන විශාලම හා ශක්තිමත්ම සතා අලියා යි. ඔහු මාංශ භක්ෂකයෙක් නොවේ. කන්නේ කොළ වර්ගයි. පලතුරු වර්ගයි. හරක් මස් අනුභව කිරීමෙන් තමන් හට විශාල ශක්තියක්, සවියක් ජවයක් හා නව පණක් ලැබෙනවා යයි ඇතැමුන්ගේ විශ්වාසය යි. එය මිත්‍යාවකි. පලතුරු, පලා වර්ග, කොළ වර්ග අනුභව කරන තැනැත්තන්ට වැඩි ශක්තියක් ලැබේ.
මා හිතවත් වෛද්‍යවරයෙක් මා හට කී කතාවක් මෙහි ලා දක්වමි.
අප දන්නා හඳුනන කෙනෙකු මිය ගියේය. මරණ පරීක්ෂණය කළේ මා හිතවත් වෛද්‍යවරයා යි. ඔහු මිය ගොස් තිබුණේ "කොලෙස්ට්‍රොල්" වැඩිවීමෙනි. <FRWD>(Cholesterol - a fatty subtane tound in animal fluid and tisseues, which causes handening of arteries)</FRWD>  හදවත් රෝගවලට එක්තරා හේතුවකි. ගව මස් කෑම. බොහෝ රෝගවලට ගවමස් අනුභවය හේතුවකි.
ඉතින් ඔබ නිකම් මැරෙන්නේ මොකටද? "මස් කෑමෙන් අපි වළකිමු."
මෙම ලිපිය මා අවසන් කරන්නේ ගවයෙකුගේ කතාවකිනි. වරක් , ගවයෙක් තමන්ගේ දරුවන්ට මෙසේ උපදේශයක් දුන්නේය.
 දරුවෙනි, මිනිසා කියන්නේ ගොනුන් ය. ඔවුන්ගෙන් අපෙත් එකම වෙනස ඔවුනට අං නැතිකම පමණි. අපේ වාසනාවට ඒ ගොන්නු තණකොළ කන්නේත් නැත. එසේ වුව ද මිනිසා පෙර කී පරිදි ගොනුන් වී ගවමස් කන්නේ ය. අවඥාව මෙයයි.
පෙරේදා ඇමෙරිකාවෙන් ලද අලුත්ම වෛද්‍ය පර්යේෂණයකට අනුව, එළවලු හා පලාවර්ග අනුභව කරන්නන් අතර පිළිකා රෝග වැළඳීම ඉතාමත් අඩු බවත්, මස් අනුභව කරන්නන් දරුණු පිළිකා රෝගවලට ඉතා වැඩි වශයෙන් ගොදුරු වන බවත් සඳහන් වේ. පිළිකා වැනි දරුණු ව්‍යසනයකට ගොදුරුවීම තරම් අවාසනාවන්ත දෙයක් තවත් නොමැත. එම නිසා, විශේෂයෙන්ම ගවමස් අනුභව කිරීමෙන් වැළැකී සිටීම ඔබගේ හිතසුව පිණිස වනවාට කිසිදු සැකයක් නොමැත.
ප්‍රේමසර ඈපාසිංහ
</ART>
<ART>
ලෝකයේ පැවැත්මට..... 2 කොටස
හොරකම බොරුව හා වංචාව සෑම තැනකම දක්නට ලැබේ. සේවක පක්ෂය ප්‍රධාන වශයෙන් ම තමන්ට වැඩ කිරීමට නියමිත කාලය හොරකම් කරති. නියම වැඩ ප්‍රමාණය නියම ප්‍රමිතියට නොකරති. වැඩ අතපත ගාමින් කල් මරති. වැඩ කිරීම වෙනුවට නොකිරීම යුක්ති යුක්ත කරන හේතු දක්වති.
නොගැලපෙන උපදෙස්
අයබදු එකතු කර ගැනීමේ පරිපාලනමය පහසුව තකා අපි වැඩි වැඩියෙන් වක්‍ර බදු එනම් වෙළෙඳ පිරිවැටුම් මත එකතු කරන භාණ්ඩ හා සේවා බදු වැට් බදුවලට යොමු වී සිටින්නෙමු. මේ උපදෙස් ද අපට ලැබෙන්නේ ජාත්‍යන්තර මූල්‍ය අරමුදලෙනි. ඍජු බද්දක් වන ආදායම් බදු ගණන් බැලීමත් එකතු කිරීමත් අපහසුයි. සංකීර්ණයි. නමුත් ඒ නිසා ම ඊට දෙන වැදගත්කම අඩු කළ යුතුනැත. ඍජු ආදායම් බදු වශයෙන් ඉහළ ම මට්ටමේ ආදායම් ලබන්නන්ගෙන් එකතු කර ගන්නා මුදල නිසා විදේශ විනිමය ඉතිරි වේ. මක්නිසා ද, ඉතා ඉහළ ආදායම් ලබන්නන් ගේ වියදමෙන් වැඩි කොටසක් යොදවන්නේ විදේශ විනිමය වැය වූ හෝ වැය වන භාණ්ඩ හා සේවා සඳහා නිසා ය. එනිසා ඔවුන්ට වියදම් කිරීමට ඉතිරි වී තිබෙන මුදලෙන් කොටසක් මුල දී ම අයබදු ලෙස ගත්තොත් රටට විදේශ විනිමය ඉතිරි වේ. එහෙයින් ම විදේශ ණය ගැනීමේ උවමනාව අඩු වේ.
අනෙක් අතට වක්‍ර බදු නිසා අපි භාණ්ඩ පරිභෝජනය සීමා කරවන්නෙමු. දේශීය නිෂ්පාදන අඩපණ කරන්නෙමු. ජනතාව දුකට හා අයසට පත් කරවන්නෙමු.
ඒවගේ ම අප අමතක නොකළ යුතු දෙයක් නම් ඍජු බදු ලෙස ගෙවිය යුතු නමුත් නොගෙවා තිබෙන මුදලින් හා ප්‍රකාශ නොකරන අති විශාල ආදායම්වලින් එනම් කළු සල්ලිවලින් කොටසක් තම සුවිශාල මැතිවරණ ව්‍යාපාර සඳහා යොදා නොගෙන අද පවතින මැතිවරණ ක්‍රමය යටතේ ජයග්‍රහණය කරන්නට හැකි වන මන්ත්‍රීවරුන්ගේ ගණන ඉතා ම අල්ප බවයි. එවැනි මන්ත්‍රීවරුන්ගෙන් සැදුම් ලත් පාර්ලිමේන්තුවක් තමන්ගේ දේශපාලන පැවැත්මේ මූල්‍යමය අත්තිවාරම දෙදරවන අණ පණත් සම්මත කරනුයේ කෙලෙස ද?
අපේ රටවල කීප දෙනෙකු අත ආදායම් සංකේන්ද්‍රණය වීම දියුණු කාර්මික රටවල මනාපයට හේතුවකි. ටික දෙනෙකු අතේ විශාල මුදලක් එකතු වීම නිසා දියුණු කාර්මික රටවල භාණ්ඩවලට ඇති ඉල්ලුම ඉහළ යයි. එය ඔවුන්ගේ පැවැත්මට අවශ්‍ය ම සාධකයකි. ඍජු බදු අඩු කරනු ලැබීමට ඔවුන් මනාප ය. ධනෝපායන මාර්ගවල පෞද්ගලික සංකේන්ද්‍රණයට ඔවුන් මනාප ය. උදාහරණයක් ලෙස ආදායම් බෙදී යාමේ ප්‍රතිඵලයක් ලෙස යම්කිසි අවස්ථාවක අලුත් බයිසිකල් 5000 ක් සඳහා ඉල්ලුමක් ඇතිවන්නේ යැයි සිතමු. මේ ආදායම බෙදී නොගොස් එක් පුද්ගලයකු අත ඒකරාශී වී නම් ඔහු ඉල්ලා සිටිනු ඇත්තේ බී. එම්. ඩබ්ලිව්. මොටෝ රියක් විය හැකි ය.
රජයේ කාර්යභාරය
රජය වාණිජ කටයුතුවලින් බැහැරවීම හොඳ ය. රජය වාණිජ කටයුතුවලට පිවිස ඇත්තේ ඓතිහාසික හේතු සාධක උඩ ය. ඒ ඓතිහාසික හේතු සාධක තවදුරටත් වලංගු නැති තත්ත්වයක් තුළ දිගින් දිගට ම රජය වාණිජ කටයුතුවල නිරත විය යුතු නොවේ.
රජය කෙට්ටු විය යුතු බව හා රජයේ කාර්යයන් අවම මට්ටමක පැවතිය යුතු බව ලෝකාවේශය යටතේ සංවර්ධනය වන රටවලට ලැබී තිබෙන අවවාද වට්ටෝරුවේ සඳහන් ය. යුරෝපීය හා උතුරු ඇමරිකානු පරිසරය තුළ රජයේ කාර්යභාරය අවම මට්ටමක පැවතිය හැකි වුව ද දියුණුවෙමින් පවත්නා රටවල කාර්යභාරය ඊට වෙනස් ය. විවෘත වෙළෙඳපොළ අර්ථ ක්‍රමයක් දෙසට අපගේ අවධානය යොමු කර තිබුණ ද, අපගේ රට අභ්‍යන්තරයේ වෙළෙඳපොළ විවෘත වී නැත. කාර්යක්ෂම නැත. ශත වර්ෂාධික කාලයක් වී ගොවිතැනින් ජීවත් වූ අපට තවම හරියාකාරව වී අලෙවි කර සහල් වෙළෙඳපොළ හසුරුවා ගන්නට පිළිවන් වී නැත. අපේ එළවළු වෙළෙඳපොළ කාර්යක්ෂම භාවයක් තිබුණ ද එළිය වැටී නැති අඳුරු පැති නිසා එළවළු ගොවියාට හා පාරිභෝගිකයා යන දෙදෙනාට ම සාධාරණය ඉෂ්ඨ වී නැත. මෙවැනි කාරණා රාශියක් පෙන්වා දිය හැකි ය. කාර්යක්ෂම, විවෘත, විනිවිද පෙනෙන වෙළෙඳපොළ ක්‍රමයක් කරා යන ගමනේ දී රජයේ කාර්යභාරය අඩුවෙන් තක්සේරු කළ නොහැකි ය.
ලෝක බැංකු අවවාද වට්ටෝරුවේ තිබෙන තවත් කරුණක් වන්නේ රාජ්‍ය වියහියදම් දළ ජාතික නිෂ්පාදිතයේ භාගයක් ලෙස ගත් කල නියම කරනු ලබන මට්ටමට වඩා අඩුවෙන් පවත්වා ගත යුතු බව ය. මේ සඳහා ඇති එක ම පිළියම වියදම්, එනම් අර කියන භාගයේ ඉරට උඩ කොටස හෙවත් ලවය, අඩු කිරීම පමණක් නොවේ. භාගයේ ඉරට යට කොටස හෙවත් හරය විශාල කිරීමෙන් මෙය කළ හැකි ය. දළ ජාතික නිෂ්පාදිතය වැඩි කර ගත හැකි රාජ්‍ය ක්‍රියාකාරකම් සඳහා රජයේ වියදම් වැඩි කිරීම මගින් මේ දෙවන මාවතේ ගමන් කිරීම අපට තිබෙන විකල්පයයි. කෘෂිකර්මයේ, රෝපණ ද්‍රව්‍යවල සිට අලෙවිය දක්වා විහිදී තිබෙන සකලවිධ කාර්යයන් සඳහා, රජය මැදිහත් වීමෙන් ඒ මැදිහත් වීමට දරන වියදම මෙන් කීප ගුණයකින් ප්‍රතිලාභ වැඩි කර ගැනීමට හැකියාව ඇත්තේ ය. දියුණු කාර්මික රටවල් තම රටවල කෘෂිකර්මයට විවිධාකාර වූ අනුබල හා සහන සලස්වමින් අපට කෘෂිකර්මයට සහන දෙන්න එපා යැයි දෙන අවවාදය තරයේ ප්‍රතිකේෂ්ප කළ යුතු ය.
නව ලිබරල්වාදය
ගෝලීය න්‍යාය පත්‍රයේ තිබෙන නිදහස් වාදය (ලිබරල්කරණය) ට පක්ෂව නව ලිබරල්වාදී අර්ථ ශාස්ත්‍රය තර්ක ඉදිරිපත් කරයි. සාපේක්ෂ වාසිය පිළිබඳ තර්කය ඉන් මූලික ය. අඩු මිලට, වඩා හොඳ තත්වයේ බඩු ආනයනය කළ හැකිව තිබිය දී සිය රටේ නිෂ්පාදන වූ පමණින් වැඩි මිලට නරක බඩු ගන්නට පාරිභෝගිකයා පෙළඹවීම ගැන කතා කරන "මහා පාරිභෝගික කරුණාව" තවත් තර්කයකි. ආරක්ෂණවාදයට එරෙහිව මෙසේ කරුණු දැක්වුව ද, දියුණු කාර්මික රාජ්‍යයන් නව ආරක්ෂණවාදයක් ක්‍රියාත්මක කරති. ඔවුහු වෙළෙඳාම හා සම්බන්ධ නැති, මානව අයිතිවාසිකම්, ළමා ශ්‍රමය, පරිසරය වැනි විෂය කේෂ්ත්‍ර අල්ලාගෙන වෙළෙඳ තහංචි පැනවීම මගිනුයි, මේ නව ආරක්ෂණවාදය ක්‍රියාත්මක කරන්නේ, විවෘත වෙළෙඳපොළ ආර්ථක ක්‍රමය ද ගෝලීය න්‍යාය පත්‍රයේ දැක්වෙන ප්‍රධාන අයිතමයකි. සම්පූර්ණයෙන් ම විවෘත වෙළෙඳපොළ ආර්ථික ක්‍රමයක් ඇමෙරිකාවේ ද නැත. එක් එක් රටට ඒ ඒ කාල වකවානුවට ගැලපෙන ඒ ඒ සංවර්ධන අවස්ථාවට ගැලපෙන විවෘත භාවයක් සහිත වෙළෙඳ පොළ අර්ථ ක්‍රමයක් පවත්වා ගත හැකි ය. බටහිර කාර්මික රටවල් කෙළවරක් නොදක්නා තාක්ෂණික වැඩිදියුණු කිරීම් මගින් අධි - කාර්යක්ෂමතාවක් <FRWD>(supper efficency)</FRWD> උත්පාදනය කරගෙන තිබේ. මේ අධි - කාර්යක්ෂම යන්ත්‍රොපකරණ හා ක්‍රම වේදයන්ට ආර්ථික වශයෙන් සපල ලෙස කටයුතු කරන්නට නම් මු්‍රළු ලෝක ආර්ථිකය ම ඊට ඉඩ දී අයින් විය යුතු ය. ලෝකාවේශයේ එංජිම ඇත්තේ එහි ය. මේ එංජිම මුළු පෘථිවි ගෝලයේ ම ආර්ථික දේහය යට කර ගන්නට යත්න දරයි. ඔවුන්ට සිය ජන්ම දේශයන්හි දේශසීමා පටු ය. ඒවා තුළ පමණක් හිර වී සිටින්නට මේ යෝධයාට නොහැකි ය. එම නිසා සීමාන්තික නිදහස් වාදයකට, ලිබරල්කරණයට ලෝකය දක්නාගෙන යාමට තැත් කරයි. ඊට එරෙහි වන අපට ආවාත අර්ථ ක්‍රමයට යා නොහැකි ය. එය යල් පැන ගොස් ය. අපට සරිලන ශ්‍රී ලාංකික අර්ථ ක්‍රමයේ සීමා මායිම් අප විසින් ම සලකුණු කර ගත යුතු ය.
දේශීය කෘෂිකර්මය හා කර්මාන්තය නැංවීම මගින් ආහාර සුරක්ෂිතභාවය හා රැකියා උත්පාදනය අපගේ මූලිකම ඉලක්ක විය යුතුයි. ඊට සරිලන වැට කඩොලු අප ඉදිකර ගත යුතු ය. මෙහි දී අපට ගෝලීය ලෙස සිතමින් දේශීය වශයෙන් ක්‍රියා කිරීමට ද, දේශීය ලෙස සිතමින් ගෝලීය වශයෙන් ක්‍රියා කිරීමට ද හැකි විය යුතු ය.
නිදහස් කිරීම හෙවත් ලිබරල්කරණය මගින් රටවල් අනන්ත අවදානමකට විවෘත කරනු ලැබේ. ලිබරල්කරණය කරනු ලැබූ රටක් වැටක් නැති කොටුවක් මෙනි. එහි ඵලදාව ඕනෑම කෙනෙකුට නෙළා ගත හැකිවා පමණක් නොව ඊට කඩා වදින වන සතෙකු විසින් විනාශ කර දමනු ලැබිය හැකි වේ. අග්නිදිග ආසියානු රටවල 1997/98 වර්ෂවල දි ඇති වූ මහා මූල්‍ය අර්බුදයට එක් හේතුවක් වූයේ සීමාන්තික ලිබරල්කරණය යි. විදේශ මුදල් ජාවාරම් මාර්ගයෙන් ඇති කරනු ලැබූ මේ මහා ව්‍යසනයට එක් හේතුවක් නම් ප්‍රාග්ධනය ඇතුළට ගලා ඒම හා පිටතට ගලා යාම නිදහස් (ලිබරලකරණය) කිරීමයි. ජාත්‍යන්තර මූල්‍ය ගනුදෙනුකාරයින් දෙවන ලෝක මහා සංග්‍රාමයේ යුද අපරාධකරුවන් පැමිණ වූ නියුරෙම්බර්ග් අධිකරණය වැන්නක් හමුවට පැමිණ විය යුතු යැයි කියුබානු ජනාධිපති පිදෙල් කස්ත්‍රෝ 2000 අප්‍රේල් මාසයේ හවානා නුවර පැවති 77 කණ්ඩායම් රැස්වීමේ කියා සිටියේ ය. 1997 දී ජාත්‍යන්තර මූල්‍ය ජාවාරම්කාරයකු වූ ජෝර්ජ් සෝරෝස් නමැත්තාට රටින් පිටවන ලෙසට මැලේසියානු අගමැතිවරයා නියෝග කළේ ය.
ශක්තිමත් ආර්ථික අඩිතාලමක්
ලෝකාවේශයේ බලවේගයන්ට මුහුණදීම පිණිස අපට ශක්තිමත් දේශීය ව්‍යවසායයන් අත්‍යවශ්‍ය ම ය. මේ සඳහා ගත යුතුව තිබෙන නොයෙකුත් පියවර අතර කාර්මික සාමය <FRWD>(industrial peace)</FRWD> ස්ථාපිත කිරීම ද මුල් තැනක් ගනී. සෑෑම ව්‍යාපාරයකට ම ජීවන චක්‍රයක් තිබේ. සෑම භාණ්ඩයකට ම ද ජීවන චක්‍රයක් තිබේ. සෑම මෙහෙයුම් ක්‍රියාවලියකට ම ද ජීවන චක්‍රයක් තිබේ. පරණ දේ ඉවත් වී අලුත්දේට ඉඩ සැලසිය යුතු ය. මේ ඉඩ සැලැස්වීමේ දී අභ්‍යන්තර කැළඹීමක් අනිවාර්යයෙන් ම හට ගනී. උදාහරණ ලෙස අලුත් යන්ත්‍ර සූත්‍ර භාවිතා කිරීම, යම් භාණ්ඩයක් නිෂ්පාදනය කිරීම අත්හැර දැමීම, අලුත් වැඩ ශෛලියක් හඳුන්වා දීම, යම් ව්‍යාපාර අංශයක් වසා දැමීම, අලුත් අංශ විවෘත කිරීම, වැඩකිරීමේ අලුත් මිණුම් දඬු හා ඉලක්ක හඳුන්වා දීම දැක්විය හැකි ය. ඇතැම් විට ගතානුගතික ලෙස සිතන සේවක පක්ෂයක් මේ ගතික භාවයට විරුද්ධවීමට ඉඩ තිබේ. අනිත්‍ය වූ ව්‍යාපාර පැවැත්ම තුළ ඔවුන් නිත්‍ය ප්‍රතිලාභ ම ඉල්ලා සිටින්නට පුළුවන. මේ ඝට්ටනය නිසා කාර්මික සාමය බිඳ වැටේ. ආර්ථික ව්‍යාපාර කරගෙන යාමට බැරි තත්වයක් ඇති වේ. මේ නිසා වර්තමාන ලෝක පරිසරය තුළ තරගකාරි ලෙස ආර්ථික ව්‍යවසායන් පවත්වා ගැනීමට හැකි වනු පිණිස අතීත කාල වකවානුවලට ගැලපෙන ලෙස සකස් කර තිබෙන නීති රීති සංශෝධනය කළ යුතු ය.
ආර්ථික සංවර්ධන
අතේ තිබෙන පොදු ව්‍යාපාර ටික පෞද්ගලිකකරණය කිරීමෙන් සෛද්ධාන්තිකව බලාපොරොත්තු විය හැකි වැඩිම දේ ආර්ථික වෘද්ධියක් පමණි. <FRWD>(economic growth)</FRWD>. නමුත් අපට උවමනා කරන්නේ ආර්ථික සංවර්ධනයකි.<FRWD>(economic development)</FRWD> එනම් තවමත් අත නොගැසූ ආර්ථික ක්‍රියාකාරකම් හා කේෂ්ත්‍රවලට පිවිසීමයි. සරල ලෙස කියනවා නම් තිබෙන ගස් ටිකත් ඵලදාව වැඩි කිරීම පමණක් නොව තව තවත් ගස් සිටුවීමයි. අපේ නිෂ්පාදන පසුතලය හා ධාරිතාව වැඩි කිරීමයි. ජාතික නිෂ්පාදනය වැඩි කිරීමටත් රැකියා උත්පාදනය කිරීමටත් අපට වෙන අන් මාවතක් නැත. මේ සඳහා අපට ජාතික ඉලක්ක තිබිය යුතු ය. රජය මැදිහත් විය යුතු ය. මක්නිසා ද? අලුතින් පටන් ගන්නා කවර ව්‍යාපාරයක වුව ද අවදානම වැඩි නිසා ඊට කර ගැසීමට ශක්තිය ඇති පෞද්ගලික අංශයක් අපට නැති නිසා ය. ජාතික ඉලක්කයක් සඳහා එක් උදාහරණයක් දක්වනවා නම් තව අවුරුදු පහකින් අපේ ඖෂධ ශාලාවල ඇති බෙහෙත් හා ඖෂධීය ද්‍රව්‍යවලින් 75% ක් දේශීය නිෂ්පාදන බවට පත් කිරීම වැන්නක් ගත හැකි ය. එවිට මෙහි ඖෂධ පැළෑටි වැවීම, පර්යේෂණ කිරීම, ඖෂධීය ද්‍රව්‍ය නිස්සාරණය කිරිම, සකස් කිරීම, ඇසිරීම, බෙදා හැරීම වැනි කේෂ්ත්‍ර ගණනාවක ම මහත් වූ ආර්ථික ක්‍රියාකාරිත්වයක් ද, එනිසා ම රැකියා උත්පාදනයක් ද හට ගන්නේ ය. විදේශ විනිමය ඉතිරියක් ද සිදු වන්නේ ය. තවත් උදාහරණයක් දක්වන්නේ නම් දේශීය අමුද්‍රව්‍ය අන්තර්ගතය 75% කට වැඩි වාණිජමය ආහාර සකස් කිරීම් සඳහා බදු ප්‍රදානය කිරීමක් ගත හැකි ය. එවැනි තත්වයක් තුළ අපේ කොස්, දෙල් හා ධාන්‍ය නා නා මාදිලියේ නිෂ්පාදන බවට හැරවී වෙළෙඳපොළට එනු ඇත්තේ ය.
ජාතික න්‍යාය පත්‍රයක්
ප්‍රාග්ධනයට හිමි කර දී තිබෙන අන්තර් ජාතික සඵලතාව හා ආරක්ෂාව ශ්‍රමයට හිමිකර දී නැති නිසාත්, රට රටවල් අතර පවත්නා විෂමතා නිසාත් ලෝක පරිමාණයේ ආර්ථික සංවර්ධනයක් මගින් ලෝක ජනතාවගේ ජීවන තත්වය ඉහළ නැංවීම යනු ශත වර්ෂ ගණනාවක් එපිට දී සිදුවිය හැක්කක් මිස අඩුම තරමින් 21 වන ශත වර්ෂය සඳහා වලංගු තර්කයක් නොවේ. සෑම රටකට ම තම දේශ සීමාව තුළ ඉටු කළ යුතු න්‍යාය පත්‍රයක් තිබේ. ඉලක්ක තිබේ. මෙම න්‍යාය පත්‍රය අතහැර දමා අන්තර් ජාතික හෝ ගෝලීය න්‍යාය පත්‍රයකට අනුව වැඩ කිරීම විනාශකාරි වන්නේ ය. මහා මාර්ගයේ එන්කෙන පෙනෙන තෙක් මානයේ සංඥා එළි සවිකර ඇති සන්ධිස්ථාන දෙකක් ඇතැයි සිතමු. ඈත කොළ පාට සංඥා එළිය දැල්වෙන අවස්ථාවක එදෙස බලාගෙන මෑත දැල්වී ඇති රතු එළිය නොතකා රිය පදවාගෙන ගියොත් වන්නේ කුමක් ද? ජාතික න්‍යාය පත්‍රය නොතකා ගෝලීය න්‍යාය පත්‍රයට වැඩ කරන්නට යන ජාතික රාජ්‍යයන්ට අත්වන්නේ ද එවැනි රිය පදවන්නෙකුට අත්වන ඉරණම ය. දුර දෘෂ්ටිකත්වය මෙන් ම අවිදුර දෘෂ්ටිකත්වය ද අවශ්‍ය යි. ඉතා ශීඝ්‍රයෙන් වෙනස් වන්නා වූ ලෝත අර්ථ ක්‍රමය මගින් උත්පාදනය කරනු ලබන ප්‍රගමනය හා කම්පනය යන ද්විත්ව රූපය ම සැලකිල්ලට ගෙන ශ්‍රී ලංකා අර්ථ ක්‍රමය ඉන්ද්‍රඛීලයක් ලෙස පිහිටුවීම අරමුණු කර ගත් ශ්‍රී ලාංකික ආර්ථික ප්‍රතිපත්තියක් අප විසින් සම්පාදනය කර ගත යුතුය. කිසිම මුද්‍රාවක් තබා නැති නිදහස් වෙළෙඳපොළ අර්ථ ක්‍රමය, සමාජ ප්‍රජාතන්ත්‍රවාදී වෙළෙඳපොළ අර්ථ ක්‍රමයක් බවට හැරවීම සඳහා පහත සඳහන් න්‍යාය පත්‍රය අනුගමනය කළ යුතු ය.
රාජ්‍ය ආර්ථික සිතියමක් සම්පාදනය කිරීම, කාර්ය සාධනය මුල් තැනට පත් කරවන රාජ්‍ය පරිපාලන ප්‍රතිසංස්කරණ, දේශීය කෘෂිකර්මය හා ආහාර සුරක්ෂිතභාවය ස්ථාපිත කිරීම, ග්‍රාමීය ආර්ථික විෂමතාව ජය ගැනීම පිණිස සම්පත් බෙදා හැරීමේ දී ගමට ප්‍රමුඛ ස්ථානයක් ලබා දීම, දේශීය කර්මාන්තවලට මුහුණ දීමට සිදු වී තිබෙන විදේශීය තරගය තර්කානුකූල පදනමක පිහිටුවීම, ආදායම් බෙදීයාමේ විෂමතාව පාලනය කරනු පිණිස අයබදු රැස් කිරීමේ යාන්ත්‍රණය විමධ්‍යගත කිරිම හා බදු පදනම පුළුල් කිරීම, අනාර්ථික ලෙස හිරකර තිබෙන සම්පත් ආර්ථික කටයුතුවලට මුදා හැරෙන බදු හා පරිපාලන නීති පැනවීම, නව ව්‍යසායක සංස්කෘතියක් ඇති කිරීම, කුඩා පරිමාණය හා බැඳුණ සමීප සැලකිල්ල හා මහා පරිමාණය හා බැඳුණ කාර්යක්ෂමතාව එකවර ලබා ගත හැකි නව ව්‍යාපාර සංවිධාන ක්‍රම ඇති කිරීම, ව්‍යාපාරික සදාචාරය හා ගිණුම් කටයුතු බව මට්ටමකට එසවීම, විදේශයන්හි ව්‍යාපාර ආරම්භ කිරීමට ශ්‍රී ලාංකික ව්‍යවසායකයින් දිරි ගැන්වීම, කාලීන හා තාර්කික සේව්‍ය - සේවක සම්බන්ධතා පිහිටුවීම සඳහා නෛතික හා සමාජමය පසුබිම සකස් කිරිම, ව්‍යාපාරික ගිණුම් පිළිබඳ පාර්ලිමේන්තු ගිණුම් කාරක සභාවක් ඇති කිරීම, ගෞරවාන්විත විදේශ රැකියා සඳහා ඉල්ලුමක් හා සැපයුමක් ඇති කිරීම, රාජ්‍ය අංශය ද පෞද්ගලික අංශය ද ප්‍රශ්නයේ දී එහි ස්වභාවයෙන් ම පෞද්ගලික අංශය කාර්යක්ෂම වේ යැයි නිගමනය කළ නොහැකි බැවින් මේ දෙ අංශයට ම කාර්යක්ෂමතාව හා ඵලදායතාව නැංවීමට හැකි පරිසරයක් ඇති කිරිම හා කුසලතා වර්ධනය + යටිතල පසුකම් = සංවර්ධනය යන සමීකරණය අදාළ කර ගැනීම,
ලෝකාවේශයට මුහුණ දීම සඳහා ජාතික න්‍යාය පත්‍රයකට අනුව වැඩ කිරීම, පොදු හා පෞද්ගලික දෙ අංශයට ම කාර්යක්ෂම විය හැකි පරිසරයක් ඇති කිරිම, හොරකම බොරුව හා වංචාව මැඩලීම, කිසියම් දේශයක හෝ වේවා දර්ශනයක හෝ වේවා හංවඩුව අවශ්‍යම නොවන ශ්‍රී ලාංකික අර්ථ ක්‍රමයක් හා සමාජ ක්‍රමයක් කරා ඉදිරියට යාම තේමාව කර ගත් වැඩ පිළිවෙළක් ගැන බරපතළ ලෙස කල්පනා කරන විට අප අන්තිමට ම එළඹෙන්නේ ආණ්ඩු ක්‍රමය පිළිබඳ මාතෘකාවට යි.
<FRWD>The pendulum has moved very far in one direction - I am convinced that it will swing back to a more balanced point - Dr. Gamani Coera</FRWD>
බට්ටා එක් පැත්තක බොහෝ ඈතට පැද්දී ගොස් තිබේ. එය වඩා මධ්‍යස්ථ තැනකට ආපසු ගමන් කරන බව මට ඒකාන්තයි - ආචාර්ය ගාමිණී කොරයා
</ART>
<ART>
මාර්ටින් වික්‍රමසිංහ වෙබ් අඩවිය
ශ්‍රී ලාංකික ලේඛකයන්, චිත්‍ර ශිල්පීන්, සිනමාකරුවන්, නළු නිළියන්, නාට්‍යවේදීන් ඔවුන්ගේ වෙබ් අඩවි අන්තර්ජාලය තුළ ප්‍රකාශ කිරීමේ ප්‍රවණතාවක් දැකිය හැකි ය. එබඳු වෙබ් අඩවි කීපයක් පිළිබඳව මීට පෙර "සිළුමිණ අන්තර්ජාලය" ඔස්සේ අපි පාඨක ඔබ දැනුවත් කෙළෙමු. මෙවර කලාපය තුළින් මෙරට මහ ගත්කරු යැයි අසමාන සම්භාවනාවට පාත්‍ර විදෙස් හි පවා කිතු ගොස පතළ ලේඛකයකු වූ මාර්ටින් වික්‍රමසිංහ වෙබ් අඩවිය පිළිබඳ තොරතුරු ගෙන ඒමට අදහස් කෙළෙමු.
මාර්ටින් වික්‍රමසිංහ
(ප්‍රවේශය 2004-03-13)
<FRWD>http://www.martinwickramasinghe.org</FRWD>
මෙම අඩවියට පිවිසෙන ඔබට සිංහල, ඉංග්‍රීසි හෝ දෙමළ යන භාෂාත්‍රයෙන් තමන් කැමති භාෂාවක් තෝරාගෙන ඒ ඔස්සේ අඩවිය පරිශීලනය කිරීමේ හැකියාව ඇත. අනතුරුව පරිශීලකයන්ට කතුවරයාගේ ඡායාරූපයක් සහිත ඔහු පිළිබඳ ඉතාමත්ම සංක්ෂිප්ත සටහනක් සහ අනෙකුත් තොරතුරු කරා ප්‍රවිෂ්ට විය හැකි සම්බන්ධතා රැගත් පිටුව කරා යොමු වීමට පුළුවන. "කතුවරයා" යන සම්බන්ධතාව ඔස්සේ මුලින්ම කෙටි චරිත සටහනක් සහ කාල ක්‍රමානුගතව සැකැසු මතක සටහන් ලේඛනයක් ද පෙළ ගස්ව ඇත. මෙහිම දක්වා ඇති "චරිතාපදානය" යන සම්බන්ධතාව තුළින් එතුමා විසින් රචනා කෙරුණු ස්වයංචරිතාපදානය වන 'උපන් දා සිට' කෘතියෙන් ගත් උද්ධෘත හා ඒ පිළිබඳව සෙස්සන්ගේ ඇගයීම් ඇසුරින් සකස් කළ තොරතුරු දක්වා තිබේ. "ග්‍රන්ථ නාමාවලිය" යන සම්බන්ධතාව තුළ නාමාවලී දෙකක් ගොනු කර ඇත. පළමු කොටසට ධනපාල ගුණසේකර විසින් සම්පාදිත මාර්ටින් වික්‍රමසිංහ විසින් සිංහලයෙන් හා ඉංගිරිසියෙන් ලියන ලද සියලු ප්‍රබන්ධ හා වෙනත් ලිපි ලේඛන හා විෂය අනුක්‍රමණිකාවක් ඇතුළත් වේ. දෙවන කොටසෙහි නුවරඑළියේ හේමපාල විසින් සම්පාදනය කෙරුණු මාර්ටින් වික්‍රමසිංහ මහතා සහ ඔහුගේ කෘති පිළිබඳ ජීවිත කාලය තුළ හා එතුමාගේ අභාවයෙන් පසු 2000 වසර දක්වා ලියන ලද ලිපි ද විෂය හා කර්තෘ අනුක්‍රමණිකාවක් ද පෙළ ගස්වා ඇත.
මෙම නාමාවලිය අඩවිය තුළ අඩංගු කොට ඇත්තේ මුද්‍රිත නාමාවලියක ස්වරූපයෙනි. භාෂා ගැටලු නිසාදෝ මෙම නාමාවලිය පිරික්සීම සඳහා සෙවුම් පහසුකම් සපයා නොමැත. එහෙත් එකී ගැටලු අනාගතයේ දී නිරාකරණය කරගැනීමට හැකි වූ අවස්ථාවක මෙම ග්‍රන්ථ නාමාවලිය සෙවුම් කළ හැකි දත්ත සමුදායක් ආකාරයට අඩවිය ප්‍රකාශ කිරීමට අවධානය යොමු කරනු ඇතැයි අපි විශ්වාස කරමු.
මහගම සේකර විසින් රචනා කොට අමරදේව විසින් ගායනා කැරුණු වික්‍රමසිංහ උපහාර ගීය ශ්‍රවණය කිරීමේ අවස්ථාව " උපහාර ගීය" යන සම්බන්ධය ඔස්සේ ලබා දී ඇත. එසේම මෙම පිටුවෙහිම දක්වා ඇති "අත් අකුරු" යන සම්බන්ධය හරහා වික්‍රමසිංහගේ ඉංග්‍රීසි හා සිංහල අත් අකුරු දක්වා ඇත. මාර්ටින් වික්‍රමසිංහ විසින් සිය රචනාවන් සඳහ පරිශීලනය කරන ලද පොත්වලින් තෝරාගත් ලැයිස්තුවක් වෙත "කියවූ පොත්" යන සම්බන්ධය මගින් ප්‍රවිෂ්ට විය හැක. වික්‍රමසිංහ ජීවිතයේ විවිධ අවස්ථාවන් දක්වන පසුරු නැරඹීම හ කතා රැගත් හඬ පට ශ්‍රවණය කිරීමට "කටහඬ" යන සම්බන්ධය ඔස්සේ අවස්ථාව ඇත. විදේශීය ලේඛකයන් හා විද්වතුන් එතුමා පිළිබඳ කළ ප්‍රකාශන, විදෙස් චාරිකා පිළිබඳ තොරතුරු හා සේයාරූ සහ ඒ පිළිබඳව ඔහු තබා ඇති සටහන් ද මෙහි ගොනු කර තිබේ.
"ග්‍රන්ථ" යන සම්බන්ධය යටතේ වික්‍රමසිංහ විසින් රචිත ග්‍රන්ථාවලිය විෂයානුක්‍රමණිකව පෙළ ගස්වා ඇත. එසේම එකී ග්‍රන්ථ මිලයට ගත හැකි ස්ථාන, ඒවායේ ඊ-මේල් සහ වෙබ් ලිපිනයන් ද සමග දක්වා තිබීම පරිශීලකයන්ට ප්‍රයෝජනවත් වන්නේ ය. "ළමා පිටුව" යන සම්බන්ධය ඔස්සේ ළමයින් අරමුණු කොට රචනා කැරුණු ග්‍රන්ථාවලිය දක්වා ඇත.
කොග්ගල පිහිටි වික්‍රමසිංහ ජන කෞතුකාගාරය කරා ළඟා විය හැකි ආකාරය දක්වන සිතියම, කෞතුකාගාරයෙහි බිම් සැලැස්ම, එහි ප්‍රධාන අංග, ඡායාරූප සහ කෞතුකාගාරය පිළිබඳ දීර්ඝ හැඳින්වීමක් කරා "කෞතුකාගාරය" යන සම්බන්ධය ඔස්සේ යොමු වීමට පුළුවන. අතත්‍ය සංචාරයක් <FRWD>(virtual tour)</FRWD> ඔස්සේ කෞතුකාගාරය නැරඹීමේ පහසුකම් ද සැලැස්වූයේ නම් වඩාත් අගනේ යැයි හැඟේ.
"ජාතික පුස්තකාලය" යන සම්බන්ධය හරහා ජාතික පුස්තකාලයට පරිත්‍යාග කරනු ලැබ දැනට එහි තැන්පත්ව ඇති වික්‍රමසිංහ එකතුව පිළිබඳ තොරතුරු හා එකී නාමාවලිය ගොනු කර තිබේ.
මෙම වෙබ් අඩවිය ඇතුළු වික්‍රමසිංහ පිළිබඳ විවිධ ව්‍යාපෘතීන් හා සකලවිධ කර්තව්‍යයන් සඳහා ඇප කැප වී සිටින වික්‍රමසිංහ භාරකාර මණ්ඩලය පිළිබඳ තොරතුරු කරා "භාරකාර මණ්ඩලය" යන සම්බන්ධයෙහි අන්තර්ගතය. එහි මණ්ඩලයෙහි අරමුණු හා ක්‍රියාකාරිත්වයන් ද විමසීම් කළ හැකි ආකාරය ද එනම් ලිපිනය, දුරකතන අංක, ෆැක්ස් අංක, ඊමේල් ලිපිනය ද දක්වා ඇති අතර අවශ්‍ය නම් අඩවිය ඔස්සේම ඊමේල් පණිවුඩ යැවීමේ පහසුකම් ද වේ.
විමර්ශන යන සම්බන්ධයෙහි පෙළ ගස්වා ඇත්තේ ඉරුණු කබාය, වහල්ලු, විනෝදාස්වාදය ආදී කෙටිකතා ය. පිටුවෙහි ඒ එක් එක් කතාවෙහි උපුටා ගත් කොටස් දක්වා ඇති අතර සම්පූර්ණ කතාව කරා යොමු කිරීම් ද වෙයි. සම්පූර්ණ කතාව කරා යොමු වූ විට වෙනම කවුළුවක් විවර වී කතාව දිග ඛ්ැරෙන අතර එය සකසා ඇත්තේ ද පොතක් දිග හැරෙන විලාසයෙනි.
වික්‍රමසිංහ ජීවිතයේ විවිධ අවස්ථා නිරූපිත ඡායාරූප සමූහයක් කරා "සේයාරූ" යන සම්බන්ධය ඔස්සේ පරිශීලකයන්ට යොමු විය හැකි වේ. මෙම ඡායාරූප ගොනුව වික්‍රමසිංහගේ පෞද්ගලික ජීවිතය විදහා දක්වන පිය බිරිඳ සමග සතුටු සාමිචියේ යෙදෙන අවස්ථාවක්, මිනිබිරියකට කතාවක් කියා දෙන අවස්ථාවක්, ප්‍රථම මිනිබිරිය සමග, බාල දියණියගේ විවාහ අවස්ථාව, පුස්තකාලය තුළ ගත කරන අවස්ථා ආදී ඡායාරූප ගොනුවකින් ද සාහිත්‍ය ජීවිතයේ නොයෙකුත් වැදගත් අවස්ථා දක්වන එනම් දිනමිණ කර්තෘකමින් අස්වූ අවස්ථාව, ගම්පෙරළිය චිත්‍රපටය රූ ගත කරන අවස්ථාවක්, පේරාදෙණි විශ්වවිද්‍යාලයෙන් දර්ශන විශාරද උපාධිය ලැබීම, චිත්‍ර ශිල්පී එස්.එච්. සරත් සමග ආදී ඡායාරූප ගොනුවකින් ද සමන්විතය. ඊට අමතරව "සෙසු අය දුටු අයුරු" යන සම්බන්ධය ඔස්සේ තිස්ස රණසිංහ, ශාන්ත කේ. හේරත්, ජී.ඇස්. ප්‍රනාන්දු, සිරිල් හෙට්ටිගේ, ජේ.ඩී.ඒ. පෙරේරා, ශීනාත් කුරුකුලසූරිය, ඩේවිඩ් පේන්ටර්, කාල් එරික් මුලර්, කොලට් වැනි නිර්මාණකරුවන් වික්‍රමසිංහ රුව ප්‍රතිනිර්මාණය කළ ආකාරය දැක්වෙන ඡායාරූප ගොනුවක් ද මෙහි වේ.
"අභාවයෙන් පසු" යන සම්බන්ධය ඔස්සේ ඔහුට දැක්වූ අවසන් ගෞරව, කොග්ගල පිහිටි සමාධිය, නිකුත් කැරුණු මුල් දින ලියුම් කවරය සහ තැපැල් මුද්දරය, භාරකාර මණ්ඩලයේ සභාපති හා පුස්තකාලය ජාතික පුස්තකාලයට පරිත්‍යාග කිරීම, ජන්ම ශත සංවත්සර උලෙළ, මහාචාර්ය ට්‍රෙවෝ ලිං මාර්ටින් වික්‍රමසිංහ සමරු දේශනය පැවැත්වීම ආදිය පිළිබඳ සංක්ෂිප්ත සටහන් සහ ඡායාරූප දක්වා ඇත. එහෙත් කිසියම් තාක්ෂණික දෝෂයක් ඌනතාවක් හේතු කොට ගෙන මුල් දින ලියුම් කවරය සහ තැපැල් මුද්දරය, භාරකාර මණ්ඩලයේ සභාපති හා පුස්තකාලය ජාතික පුස්තකාලයට පරිත්‍යාග කිරීම, ජන්ම ශත සංවත්සර උලෙළ කීපවතාවක්ම මෙම පිටුවෙහි දර්ශනය වේ. වෙබ් සංස්කාරකයන්ගේ අවධානය මේ ඌනතාව කෙරෙහි යොමු විය යුතු බව මෙහිදී අවධාරණය කළ යුතුය.
විවිධ තරාතිරම්වල පහසුකම් ඇති පරිශීලකයන්ගේ පහසුව පිණිස මෙම අඩවිය<FRWD>Flash</FRWD> භාවිතා කර හා භාවිතා නොකර යන දෙයාකාරයටම ප්‍රවිෂ්ට විය හැකි අඩවියක් ලෙස සැකැසූයේ නම් වඩාත් උචිත යැයි හඟිමු. එසේම සිංහල අන්තර්ගතය තුළ අක්ෂර වින්‍යාසයෙහි දොස් ඇති බව ද පෙනේ. අනාගත යාවත්කාලීන කිරීම්වල දී මෙකී අඩුපාඩු හා යෝජනා කෙරෙහි නිර්මාපකයන්ගේ අවධානය යොමු වෙතැයි අපි කල්පනා කරමු. කෙසේ නමුත්, මෙම අඩවිය මෙබඳු අඩවියකින් අපේක්ෂිත අභිමතාර්ථ මැනවින් අවබෝධ කරගනිමින් සැකසූ අඩවියක් ලෙස දැක්විය හැක. සෑම පිටුවක්ම කිසියම් ඒකමිතියකට අනුව යමින් ශීර්ෂයන්ට උචිත පරිදි වික්‍රමසිංහ ග්‍රන්ථවලින් ගත් උපුටන යොදමින්, හඬ, වීඩියෝ පසුරු ආදිය මනාව සංකලනය කරමින් ඉතා සරල හා සිත් ගන්නා සුළු අන්දමින් නිර්මාණය කර ඇති බව පෙනේ. අන්තර්ගත රචකයින් ද අඩවියෙහි අඩංගු තොරතුරු හා විස්තර සීරුවෙන් තෝරා බේරාගෙන ඉදිරිපත් කිරීමට සමත්ව ඇත. මෙම අඩවිය පරිශීලකයන් වෙත දායාද කළ වික්‍රමසිංහ භාරකාර මණ්ඩලය හා මනාව අඩවිය නිර්මාණය කළ <FRWD>Ewebmakers </FRWD>කාර්ය මණ්ඩලය සාහිත්‍ය හිතකාමී සැමගේ කෘතඥතාවට හිමිකම් කියන්නාහ.
</ART>
<ART>
තුවාල වූ - අතරමං වූ අලි පැටුවන් 60 කට සුවය සමඟ නිදහස
උඩවළවේ ඇත් අතුරු සෙවණින් තවත් අලි පැටවු 11 ක් යළි නිජ බිමට
ඈත අතීතයේ ශ්‍රී ලංකාවේ අලි 30000 ක් පමණ සිටි බවට වාර්තා වෙයි. එසේ වුවත් අද ශ්‍රී ලංකාවේ ඇත්තේ අලි ඇත්තු 3500 ක් පමණි. දැනට ශ්‍රී ලංකාවෙන් වසරකදී විවිධ හේතූන් මත අලි 150 - 160 ප්‍රමාණයක් ජීවිතක්ෂයට පත්වෙති. එවන් තත්ත්වයන් මත අලි පරපුර සුරැකීමට ලෝකයේ පිහිටුවූ ප්‍රථම ඇත් අතුරු සෙවණ මඟින් තුවාලවූ හෝ අතරමංවූ අලි පැටවුන් ඉතා සාර්ථකව සුවපත් කර කැලේට යැවීමේ වැඩපිළිවෙළක් ක්‍රියාත්මක වෙයි. පසුගිය 15 වැනිදා පස්වෙනි කණ්ඩායම උඩවළවේ වන උයනට මුදා හැරිණි.
අනුරාධපුරය, කැකිරාවේ, සෙම්බුකුලිය අසල වන රොදක පිහිටි විශාල වළක් වටා මහ සෙනඟකි. අලියකුගේ රූපයක් ඇති ලාංඡනයක් සහිත වන ජීවි දෙපාර්තමේන්තුවේ රථ කීපයක්ද එහි ඇත. කඹ හා උදලු අතින් ගත් වන ජීවි නිලධාරිහු පිරිසක්ද එහි සිටිති.
සෙනඟ පිරා ගෙන වළ අසළට ගිය මම වළ තුළ තිබෙන්නේ කුමක්දැයි සොයා බැලුවෙමි. "අයියෝ" මසයක්වත් වයස නැති අලි පැටියෙක් වළේ වැටි ජලයේ ගිලෙමින් උඩ එමින් සිටියි. වළේ එහා මෙහා යන විට වළේ ඉවුරේ වැදීමෙන්ද වන ජීවි නිලධාරීන් ගොඩට ගැනීමට උත්සාහ කිරීමේදී ද සිදුවූ තුවාල කිහිපයක් ද අලි පැටවාගේ ශරීරයේ තිබේ. අලි පැටියා මේ වළේ තව පැය කීපයක් සිටියොත් උගේ ජීවිතය විශ්වාස නැත. ඒ බව තේරුම් ගත් වන ජීවි නිලධාරිහු අවට ජනතාවගේ ද උදව් ඇතිව අලි පැටවා ගොඩට ගත්හ.
අලි පැටවා ගොඩට ගත්තත් ඌට කෙළින් සිටීමටවත් අපහසුය. වන ජීවි නිලධාරිහු අලි පැටවාට වහා ප්‍රතිකාර කළහ. බෝතලයකට දමා කිරි පිටි ද දුන්නේය. අසල වන ජීවි කාර්යාලයට අලි පැටවා රැගෙන ගිය නිලධාරිහු දින කීපයක් එහි රඳවා ගෙන තවදුරටත් ප්‍රතිකාර කළේය.
"අපි හෙට අලි පැටවා උඩවළවේ ඇත් අතුරු සෙවණට ගෙනි යනවා. ඌට ප්‍රතිකාර කරන්නත් ඊට පස්සේ කැලේට පුරුදු කරන්නත් තියෙනවා." වන ජීවි නිලධාරිහු කීහ. අපිට දුකකුත් සතුටකුත් ඇති විය. දුක ඇතිවුණේ අලි පැටවා ගෙන යන නිසාය. සතුට ඇතිවුණේ අලි පැටවාට උඩවළවේ ඇත් අතුරු සෙවණෙදී හොඳ ප්‍රතිකාර ලැබී ඉක්මනින් සුවය ලැබෙන නිසාය.
පසු දිනකදී වන ජීවි දෙපාර්තමේන්තුවේ විශේෂ වාහනයකින් අලි පැටවා උඩවළවේට ගෙන ගියේය.
අප මේ පැවසුවේ 15 වැනිදා ඇත් අතුරු සෙවණෙන් උඩවළවේ ජාතික වනෝද්‍යානයට නිදහස ලැබු 'විලියම්' නම් අලි පැටවාගේ කථාවයි. විලියම් වැනි අලි පැටවුන් 39 දෙනෙක් ඇත් අතුරු සෙවණේදී සුවය ලබා දැන් ඇත් අතුරු සෙවණින් පිටවී මහ කැලයේ සුවසේ දිවි ගෙවති.
තවත් අලි පැටවු 16 දෙනෙක් ඇත් අතුරු සෙවණේ සුවය ලබමින් සිටිති. ඇත් අතුරු සෙවණේ ප්‍රධාන වෛද්‍ය සුහද ජයවර්ධන ප්‍රමුඛ වන ජීවි නිලධාරිහු හා සේවක පිරිස මේ අලි පැටවු සුවපත් කිරීමට කැලේට හුරු කිරීමට දිවා රෑ නොබලා කටයුතු කරති.
අතරමං වෙන අලි පැටවුන් හා තුවාල ලබා සිටින අලි පැටවුන්ට අවශ්‍ය ප්‍රතිකාර හා ආහාරපාන ලබාදී පෝෂණය කර යළි තම නිජබිම වූ කැලයට මුදාහැරීම උඩවළවේ ඇත් අතුරු සෙවණේ ප්‍රධාන පරමාර්ථයයි.
මෙම ඇත් අතුරු සෙවණ මුළු ලෝකයේම වන ජීවි ක්ෂේත්‍රයේ සුවිශේෂි ස්ථානයක් ද ගනී. ඒ අන් කිසිවක් නිසා නොව මේ ඇත් අතුරු සෙවණ ලෝකයේ අලි සංරක්ෂණය සඳහා පිහිටුවූ මේ ආකාරයේ ප්‍රථම හා එකම ඇත් අතුරු සෙවණ මෙය වන බැවිනි.
1995 ඔක්තෝම්බර් 6 වැනිදා හිටපු වන ජීවි නියෝජ්‍ය අධ්‍යක්ෂ දොස්තර නන්දන අතපත්තු මහතාගේ බලවත් උනන්දුව මත හිටපු අගමැති රත්නසිරි වික්‍රමනායක මහතාගේ ප්‍රධානත්වයෙන් මෙම අතුරු සෙවණ විවෘත කරන ලදී.
ඇත් අතුරු සෙවණට අලි පැටියකු ලැබුණු විට මුලින්ම ඌට ප්‍රථමාධාර දී තුවාල ඇත්නම් ඒවාට ප්‍රතිකාර කරනු ලැබේ. ඊට පසු අලි පැටවාට කිරි දීම බෝතල් මඟින් සිදුකරනු ලැබේ.
උඩවළවේ ඇත් අතුරු සෙවණේ සිටින අලි පැටවෙකුට දිනකට 4 වරක් කිරි දෙනු ලැබේ. කුඩාම අලි පැටවුන්ට ළදරු කිරිපිටි ලබාදෙන අතර තරමක් වැඩුණු අයට කුඩා දරුවන්ට දෙන කිරිපිටි ලබාදෙනු ලැබේ. මේ අනුව එක් දිනකට අලි පැටවුන් සඳහා ග්රැම් 400 කිරි පැකට් 99 ක්ද, කිලෝ 1 කිරි පැකට් 6 ක්ද අවශ්‍ය වේ.
පසුව පැටවු අවුරුද්දක් පමණ යන විට වෙනත් පෝෂක වර්ගවලට ද, තණකොළ හා කොළ වර්ගවලට ද පුරුදු කරනු ලැබේ. ඊට පසු ජලය සොයා යෑමට ද සතුන්ගෙන් බේරීමට ද මේ පැටවුන්ට පුහුණුවක් දීම ඇත් අතුරු සෙවණේදීම සිදුකෙරේ. ඊට පසු එසේ වන ගත ජීවිතයකට සියලු සුදුසුකම් ඇතැයි හැඟෙන අලි පැටවු උඩවළවේ උද්‍යානයට නිදහස් කරනු ලැබේ.
උඩවළවේ ජාතික වනෝද්‍යානයට යාබදව හා උඩවළවේ ජලාශයට මායිම්ව පිහිටි අක්කර 200 ක භූමි භාගයක මෙම ඇත් අතුරු සෙවණ පිහිටා ඇත.
1995 දී 'කොමලි' නම් ඇත් පැටවා සුවපත් කරමින් ආරම්භ කළ ඇත් අතුරු සෙවණේ වෛද්‍ය ප්‍රතිකාර හා පෝෂණ ක්‍රමවලට පිංසිදුවන්නට දැන් අලි පැටවුන් 60 ක් පමණ මේ ඇත් අතුරු සෙවණින් සම්පූර්ණයෙන් සුවය ලබා ඇත.
වනජීවි අධ්‍යක්ෂ ජනරාල් එච්.එම්.බී.සී. හේරත් මහතා පවසන පරිදි මෙම ඇත් අතුරු සෙවණින් මුලින්ම ඇලි පැටවුන් නිදහස් කළේ 1998 මාර්තු 21 වැනිදායි.
එදින ඇත් අතුරු සෙවණට මුලින්ම ලැබුණු අලි පැටවුන්ගෙන් පිරිසක් වූ ගාමිණි, පණ්ඩුක, අනුරාධා හා අනුෂා යන අලි පැටවුන් නිදහස් කරන ලදී.
ඊට පසු 2000 ජුනි පළමුවැනිදා තවත් අලි පැටවු 5 දෙනෙකුට තම නිජ භූමිය වූ කැලයට යාමට ඉඩ ලැබිණි. ඒ කොමලි, ඉසුරු, සඳමාලි, මත්තලි හා එමලින් යන අලි පැටවුන්ගේ ඇත් අතුරු සෙවණ භාරව කටයුතු කරන සුහද ජයවර්ධන මහතා පවසන පරිදි මේ අලි පැටවු සියල්ලම දැන් උඩවළවේ ජාතික වනෝද්‍යානයේ අලි රංචුවලට එක්වී සිටිති.
2002 ජනවාරි 18 වැනිදා ද උඩවළවේ ඇත් අතුරු සෙවණින් තවත් අලි පැටවු 8 දෙනෙක් උඩවළවේ ජාතික උද්‍යානයට නිදහසේ පියමං කළහ. මේ අලි පැටවුන්ගේ ගමන් දිශාව හා හැසිරීම් රටා තීරණය කිරීමට මෙම අලි පැටවුන්ගේ කිහිප දෙනෙකුට රේඩියෝ කරපටිද පළඳවා තිබිණි. ඒ අනුව මේ අලි 8 දෙන වෙනම රංචුවක් ලෙස සිටින බව පසුගිය වසරේ කළ සමීක්ෂණවලින් පැහැදිලි වූ බව වන ජීවි අධ්‍යක්ෂ ජනරාල් එච්.එම්.බී.සී. හේරත් මහතා කියයි.
ඊටපසු 2003 වසරේ ජුනි පළමුවැනිදා ද අලි පැටවුන් 11 දෙනෙකු උඩවළවේ කැලයට නිදහස් කරන ලදී. ඒ අලි පැටවුන්ගේ 10 දෙනෙකු මව්ආර ප්‍රදේශයේ අලි රංචුවකට එක්වී සිටින බව ඒ අලින්ගේ හැසිරීම් රටා අධ්‍යයනය කළ පශු වෛද්‍ය සුහද ජයවර්ධන පවසයි. අනෙක් අලියා ගෝනවිද්දගල ප්‍රදේශයේ අලි රංචුවක සිටින බව ද ඔවුන්ගේ රේඩියෝ කරපටි මඟින් කරන ලද නිරීක්ෂණවලදී පැහැදිලි වී තිබේ.
මේ වැඩසටහනේ අලුත්ම පියවර වූයේ ඇත් අතුරු සෙවණේ දී සුවය ලැබූ තවත් අලි පැටවුන් 11 දෙනකු උඩවළවේ ජාතික වනොද්‍යානයට නිදහස් කිරීමයි එය පසුගිය 15 වැනිදා උඩවළවේ දී සිදු විය. ඒ අනුව මෙසේ නිදහස් කළ මුළු අලි පැටවු සංඛ්‍යාව 39 ක් වේ.
වනජීවී අධ්‍යක්ෂ ජනරාල් එච්.එම්.බී.සී. හේරත් රක්ෂිත ප්‍රදේශ කළමනාකරණ ව්‍යාපෘතියේ අධ්‍යක්ෂ දයානන්ද කාරියවසම් හා උඩවළවේ වනනෝද්‍යානයේ උද්‍යාන භාරකාර එම්.ඩී. වීරසිංහ යන මහත්වරු මේ අවස්ථාවට එක්වූහ.
මෙවර නිදහස වූ අලි පැටවු කණ්ඩායමට පිරිමි අලි පැටව් 7 දෙනෙක් ද ගැහැනු අලි පැටවු 4 දෙනෙක් ද අයත් වූහ.
රාජා, පැසී, මැක්සිමස් ජෙට්වින්, මිට්සුයි, නීතා, මිහිකා, ඔඩෙල්, විලියම් සෆාරි, කනිෂ්ක, හා සාන්ත අන්තෝනියෝ ඒ අතර වූ හ.
මෙම අලි පැටවුන් උඩ වළවේ වනෝද්‍යානයට ගෙනයාම සඳහා විශාල ප්‍රමාණයේ ලොරි 3 කට පැටවිණි. අලි පැටවුන් ලොරිවලට පැටවීමටත් පිටින් ගෙන එන අලි පැටවුන් බෑමටත් ස්ථිර ස්ථානයක් ඇත් අතුරු සෙවණේ ඇත. පැටවුන්ගේ බරට මේ ලොරි පාරේ ව එරුණු අතර පසුව බුල්ඩෝසරයක් මගින් ඒ ලොරි ටික දුරක් ඇදගෙන ගියේය.
ඇත් අතුරු සෙවණින් පිට වී උඩවළවේ වේල්ල හරහා ගමන් කළ මේ ලොරි 3 ඊළඟට උඩවළවේ වනෝද්‍යානයේ ප්‍රධාන දොරටුව හරහා වනොද්‍යානයේ ස්ථාන 3 කට ගමන් කළේය.
අලි පැටවුන් 11 දෙනා ස්ථාන 3 කදි නිදහස් කිරීම මේ ලොරි ස්ථාන 3 කට ගෙන යෑමේ පරමාර්ථය විය. මේ අනුව මුල් ම අලි පැටවුන් කණ්ඩායම නිදහස් වූයේ උඩවළවේ ජාතික උද්‍යානයේ බොරලුවල ප්‍රදේශයට ය. පශු වෛද්‍ය සුහද ජයවර්ධනගේ සැලැසුම් අනුව මෙම ස්ථානයේ දී අලි පැටවු තිදෙනෙක් නිදහස ලැබූහ. පැසී, රාජා සහ සාන්ත ඇන්තෝනිසෝ ඒ අතර වූහ. පැසී සඳහා පැලවත්ත සීනි සමාගමත්, රාජා සඳහා මොටොරෝලා සමාගමත් සාන්ත ඇන්තෝනියෝ සඳහා ඇමෙරිකාවේ සමාගමකුත් අනුග්‍රහය දක්වා තිබිණි.
ඊට පසු අලි පැටවුන් නිදහස් කළේ ´ජිත්විල` නම් ස්ථානයට ය. ඩඩෙල්, ජෙට්වින්, මිට්සුයි, සෆාරි, මිහිකා ඒ අතර වූහ. ´ඔඩෙල්` අලි පැටවාට ඔඩෙල් ආයතනයත්, ´මිට්සුයි` අලි පැටවාට මිට්සුයි සිමෙන්ති සමාගමත් ´ජෙට්වින්` සඳහා යාල සෆාරි ආයතනයත්, මිහිකා සඳහා මියුසියස් ෂද්‍යාලයේ සිසුවියෝ පිරිසකුත් දායක වූහ.
ඊළඟට අලි පැටවුන් නිදහස් කළේ සිනුක්ගල ප්‍රදේශයටයි. විලියම්, නීතා හා කණිෂ්ක ඒ අතර වූහ. විලියම් හා ´නීතා` යන අලි පැටවුන්ට අමෙරිකා එක්සත් ජනපදයේ ආයතන හා පුද්ගලයන් කිහිප දෙනෙකුත් ´කනිෂ්ක` සඳහා සේනාධි සිල්වා මහත්මියත් කැපකරු මාපියෝ ලෙස කටයුතු කළහ.
උඩවළවේ ජාතික වනෝද්‍යානයට නිදහස් කළ අලි කණ්ඩායම ඇත් අතුරින් සෙවණින් නිදහස් කළ 5 වැනි අලි පැටව් කණ්ඩායමයි. මීට පෙර 4 වතාවකදී අලි පැටවුන් 28 ක් උඩවළවේ ම නිදහස් කර තිබේ.
මෙවර උඩවළවේ ජාතික වනෝද්‍යානයට නිදහස් කළ අලි පැටවුන් 4 දෙනෙකුට රේඩියෝ සංඥා හුවමාරු නිකුත් කරන උපකරණ සහිත කරපටි (රේඩියෝ කොලර්) පළඳවා ද තිබිණි. එම ´රේඩියෝ කරපටි` මගින් එම නිදහස් කළ අලින්ගේ සංචරණය හා හැසිරීම් විධි පාලනය කිරීමට අපේක්ෂා කරයි. මේ සඳහා කොළඹ විශ්වවිද්‍යාලයේ සත්ව විද්‍යා අංශයේ ආචාර්ය නිහාල් දයාවංශ මහතාගේ උපදෙස් මත නව ව්‍යාපෘතියක් ක්‍රියාත්මක කරයි.
මෙම ඇත් අතුරින් සෙවණේ වැඩෙන අලි පැටවකු රැක බලා ගැනීම සඳහා මසකට ඉතා විශාල මුදලක් අවශ්‍ය වෙයි. එය ඔවුන්ට බෙහෙත් වර්ග කිරිපිටි සැපයීම සහ වෙනත් කටයුතු සඳහා වැයවේ. මේ අනුව එක් අලි පැටවකුට රුපියල් 16000 කට අධික මුදලක් වැයවෙන බව උඩවළවේ උද්‍යාන භාරකාර වීරසිංහ මහතා පවසයි. එම මුදල ලබාගැනීම පිණිස ඇත් අතුරු සෙවණේ සිටින අලි පැටවුන් සඳහා කැපකරු මාපිය ක්‍රමයක් ආරම්භ කර ඇත. එය වසර 2000 සිට ක්‍රියාත්මක ය. අලි පැටවුන් 30 කට පමණ මේ යටතේ කැපකරු මාපියෝ ඉදිරිපත් වී සිටිති.
මෙම කැපකරු මාපිය ක්‍රමයට දායක වීම මගින් එක් අලි පැටවකු සඳහා වන නඩත්තු වියදම වශයෙන් රුපියල් 10000 ක් වන සත්ව සංරක්ෂණ අරමුදලට ලබාදීමට තනි පුද්ගලයකුට, පුද්ගල කණ්ඩායමකට සංවිධානයකට පාසලකට හෝ වෙනත් ඕනෑම ආයතනයකට හැකියාව ලැබේ. ඒ අනුව එසේ දායක වීමට කැමති පුද්ගලයන්ට ඒ පිළිබඳ විස්තර වන ජීවී අධ්‍යක්ෂ ජනරාල් එම්.එම්.බී.සී. හේරත් මහතාගෙන් දුරකථන අංකය 2698086 හෝ දෙපාර්තමේන්තුවේ පශු වෛද්‍ය අංශයෙන් (දුරකථනය 2698557) ලබාගත හැකි ය.
පසුගියදා ඇත් අතුරු සෙවණින් පස්වැනි අලි පැටවු කණ්ඩායම නිදහස් කිරීමෙන් පසුවත් තවත් අලි පැටවුන් 16 ක් උඩවළවේ ඇත් අතුරු සෙවණේ ඉතිරි වී ඇත.
වනජීවී සංරක්ෂණ දෙපාර්තමේන්තුව ගත් අලුත් ම තීරණයක් අනුව ඇත් අතුරු සෙවණේ අලි පැටවකුට දායක වන පුද්ගලයන්ට හෝ සංවිධානවලට වන ඹ්ස සංරක්ෂණ දෙපාර්තමේන්තුව මගින් පහසුකම් රැසක් හා ප්‍රමුඛස්ථාන කිහිපයක් ලබාදීමට ඉඩ සලසා තිබේ.
ඒ අනුව තමන් දායකත්වය සපයන අලි පැටියාට තමන් කැමැති ඉඩක් තැබීමට අදාළ කැපකරු මාපියන්ට ඉඩ කඩ ලැබේ. මසකට වරක් ඇත් අතුරු සෙවණට ඇතුළුවීමට ඡායාරූප ගැනීමට ද මේ මගින් අවස්ථාවක් ලැබේ. වර්ෂයකට උපරිමව වාර දෙකක් සඳහා දින දෙකකට දෙපාර්තමේන්තු සංචාරක නිවාසවල නොමිලේ නවාතැන් ගැනීමට අවස්ථාව ලැබේ. මීට අමතරව දෙපාර්තමේන්තු සංචාරක බංගලා වෙන් කර ගැනීමේදී අවස්ථා තුනක් සඳහා ප්‍රමුඛතාව ද ලබාදීමට කටයුතු කරනු ලැබේ. නඩත්තුව සඳහා භාරගත් අලි පැටියා නිසි වයසට පැමිණි කළ කැලයට මුදා හැරීමේ ක්‍රියාවලිය සඳහා පෞද්ගලිකවම සහභාගි වීමේ අවස්ථාව ද කැපකරු මාපියනට ලැබේ. මීට අමතරව කැපකරු මාපිය ක්‍රමයට දායක වූ පුද්ගලයාගේ හා ආයතනයේ නම ඇත් අතුරු සෙවණේ ඵලකයක ප්‍රදර්ශනය කිරීමට ද කටයුතු යොදා ඇත.
මේ අනුව ලෝකයේ මුලින් ම ශ්‍රී ලංකාව ක්‍රියාත්මක කළ මේ සුවිශේෂ අලි සංරක්ෂණ වැඩපිළිවෙළට හැකි උදව් ලබාදෙන ලෙස අපිත් ඇති හැකි අයගෙන් මේ අවස්ථාවේදී ඉල්ලා සිටිමු.
 නිහාල් පී. අබේසිංහ
සේයාරූ - වනජීවී සංරක්ෂණ දෙපාර්තමේන්තුවේ අනුග්‍රහයෙනි.
වන ජීවී සංරක්ෂණ අධ්‍යක්ෂ ජනරාල් එච්.එම්.බී.සී. හේරත් ප්‍රවර්ධන නිලධාරි නිශාන්ත මෙන්ඩිස් හා ඡායාරූප ශිල්පි සමන්ත වික්‍රමරත්න යන මහත්වරුන්ට ස්තුතිවන්ත වෙමි.
</ART>
<ART>
යාතිකාව
"හක්කේ බුදුරැස් බොක්කේ දඩමස්"
දෙය්යංපල්ලා නිවී සැනහිල්ලේ පිළපිට ඈඳීගෙනවත් මට ඉන්ඩ දෙන්නෙ නෑ නෙවැ. පිළිකන්න දිග්භාගෙන් එක "රැව්වක්" එනවා. ඉදිකඩ දිහාවෙන් තවත් "රැළක්" එනවා. ඒ මදිවට තිස්බඹේ දෑලෙන් කිසිම ඉවක්බවක් නැතුව ආයේ "කොටහක්" එනවා. මෙහෙම අණක් ගුණක් නැතුව මයේ පිළ්කොටේ ගාවට මේ "හැත්ත" ගාටන කොට මං තක්කු මුක්කු උනේ ගාල්කොරලා හිටපු අපේ "ගවදරුවෝවත්" කුලප්පු බුලප්පු වෙලා හී හී කඩින් පනිනවාවත්ද කියලා ඕං. දෙය්යෝසාලේ බැලින්නං අංගපුලාවකට නැතුව ඒ ගාටන්නෙ "මනාපේ ඉල්ලාකන ඇත්තෝ" නෙවැ. කුඩුමිරිස් කොටාබාලා කටේ දැවිල්ලට දත්හැල්ල නියවාගන ඉන්න "ගස්ගෝන්නුවාගේ" දත්විලිස්සාගෙන ඉදිකඩ දෑලේ ඉඳලාම වැද නමස්කාර කොරකොර මංගාවට ගාටන මේ ඇත්තෝ දැක්කාම මට අනේ අනිච්චං කියල හිතුනා ඕං.
කීවාට මොකෑ පංගුවක් උදවිය මං අම්මා මුත්තා සන්දියේවත් දැකලා නෑනෙ. ඒ වුණාට උන්නැහැලා එකබඩවැල දෙකට කඩානාපු උන්දැලා වාගේ මට ඇඟැලුම්කොමක් දක්කලා. 'කැවුතුවල්ල' අල්ලේ තියාගන වාගේ තමයි මං එක්කලා කතාබහ කෙරුවෙ. "තමුන්නැහැට මොනාද තියෙන අහේනිකං? මොනාද අපෙන් වෙන්ඩ ඕනෑ? මේ පිදුරු වහලයට තව දුක් විඳින්ඩ ඕනෑ නෑ සීයේ. අපි රටින් ගෙන්නාපු තහඩු දාලා පංකාදු ගේ පොඩ්ඩක් තනලා දෙඤ්ඤං. කන්ඩ බොන්ඩ අග හිඟ තියේද? හොඳට "එළියේ පහළියේ" එහෙම යනවා ද? කිය කිය මයෙන් උන්නැහැලා අහන කොට මට හිතුණා. මෙවුන්නැහැලා රජගොල්ලන්ගේ සන්දියේ රජ ඇත්තන්ගේ "අතපය නාවාපු" "සට්ටම්බිරාළලා" වාගේ මයෙත් දැන් අතපයත් නාවයි කියලා. ඒ තරමටම ඒ ඇත්තෝ මට ඇල්පවෙලයි දෙඩුවෙ. අපේ සීයේ... මයෙ තාත්තෙ... කියලා පංගුවක් මනාප කාරයෝ මට පපුකැමැත්තෙන්ම ආවැඩුවා වාගේම. වළපල්ලට මං වාගේ දිරිගැහෙන්ඩ ඔන්න මෙන්න වෙලා හිටියත්, පරාණේ යනකංම මහ ඇත්තෙක් වෙලා ඉන්ඩ බඩජාරි වෙච්චි හන්දිපත් පවා වාරු නැති පංගුවක් මනාප පොර කාරයෝ මට කතා කෙරුවේ "සහෝදරයා" කියලා ඕං.
අනේ ඇත්තට උන්නැහැලා කතා කොරපු ලීලාවෙන් මට තේරුම් ගියේ ඒ ඇත්තෝ මතුවට බුදුබව ප්‍රාර්ථනා කොරන මහා බෝධිසත්ව උත්තමයෝවත්ද කියලයි නෙවැ. හැබැහින් තියා, රහසින් වත්, කූඹි කැවුත්තක තරමින් වත්, වරදක් නොකරපු නැති උත්තමයෝ විදියට තමයි මෙවුන්නැහැලා මට කරුණු කාරණා ගෙන හැර පෑවේ. "අපේ රටේ සහෝදර ජනතාවගේ පපු කුහරේ ඇවිලෙන ගිනි කන්දරාව දකින කොට, ඒ අයට තියෙන නැති බැරිකම් ඇහෙන කොට, පේන කොට, කෝමදැ අපි තවත් උහුලාගෙන ඉන්නේ තාත්තේ? ඒ හින්දා තමයි මේ රටතොට කාපු උන්දැලාගේ බොටුව ළඟින් අල්ලලා බුරුතුපිටින් දොට්ට දමන්ඩ අපි මේ සටනට බැස්සේ තාත්තේ, ඒකට අපි යන මාවත තමයි හරි. ඒ ගැන හිතලා තාත්තලාගේ මනාපේ රට ජාතිය වෙනුවෙන් අපට දෙන්ඩ." ඔන්න ඔහොමයි එක "රංචුවක්" බෙරිහන් දුන්නෙ.
"මේ සහෝදරයා දන්නවා නේද අහිංසක ජනතාව එදා අපට තුනෙන් දෙකේ වරමක් ලබාදුන්නේ ඇයි කියලා..? රටේ තොටේ ඇවිලිච්චි යුද්දේ කෝ දැන්? අපේ ගොවියා රජ කෙරෙව්වේ කව්ද? වැඩකරන ජනතාවට සහන සැලසුවේ කව්ද? අද අප රටේ නැතිබැරිකම් කෝ? ඔක්කෝම අද ඇති හැකි අය නේද? මේ වාගේ පුරස්න වැලක්, තවත් 'කොටහක්' මයෙන් අහගන අහන ගියේ නැතැයි. ඒ අතරවාරේ තවත් 'රැව්වක්' උන්නැහැලා කොරන්ඩ යන දේවල් දෙසා බෑවේ. අහිංසක අපට මහා කරුණා ගුණ දරන්නෝ වාගෙයි ඕං.
ඒ විතරක් නම් මදැයි. මේ පාර අපි වී උස්සනවා, බඩු බස්සනවා කිය කියා අතපය විසිකොරකොර තවත් රෑනක් ගොරජ්ජන දෙන්ඩ තියාගත්තා ඕං. දෙය්හාමුදුරුවනේ මේ වාගෙ සත්ව කරුණාවක්, රටට තොටට කැක්කුමක්, වාගේම, කොරන්ඩ බැරි දෙයක් නැති උත්තමයෝ, පරාඥයෝ, ඉන්න රටේ නෙවැ අපි මේ නොමැරි මැරී පණ කෙන්ද රැකගන්නෙ කියලා මට හිතෙනවා.
මුන්නැහැලාගේ පුරාජේරුවයි කන්දොස්කිරියාවයි උහුලාගෙන ඉන්ඩම බැරිතැන මං කීවේ මෙච්චරයි. "මට තේරුම් බේරුම් යන හැටියටනම් තමුන්නැහැලා මෙතුවක් කල් කොරපු දේකුත් නෑ. තමුන්නැහැලට කොරන්ඩ පුළුවන් කෙහෙම්මලකුත් නෑ නෙවැ. මනාපේ හිඟාකන්ඩ ගාටපු හැම වතාවෙම තමුන්නැහැලා යටිගිරිය පුම්බ පුම්බා දෙකොනින්ම බෙරිහන් දුන්නෙත් ඔය ගල්පැලෙන කෙබරම නෙවැ. එව්වා අහලාම දැන් අපිට එපා වෙලයි ඉන්නෙ. ඒ හින්දා මං බොහෝම ලීලයෙන් තමුන්නැහැලාට කියන්නෙ "බොක්කේ දඩ මස් පුරෝගන හක්කෙන් බුදුරැස් විහිදුවන්ඩ වලිකන්ඩ එපා" කියලයි ඕං. එහෙම කොරපු ඇත්තන්ඩ වාගෙම එහෙම කොරන්ඩ තතමන ඇත්තන්ඩ ආයුස කෙටි බව දැන්වත් තේරුම් බේරුම් වෙන්නෙ නැද්ද මං අහන්නෙ?
ඒ හින්දා ඔය ටික සිහිබුද්දෙන් පපු නට්ටේ රදෝගන මේ පාර මනාපෙ පාරේ ගැටුවොත් තමයි කදිම. ඒවාගෙම මේ අබුද්දස කාලේ මෙතුවක් කල් වෙච්චි නැති විලම්බෑසියනුත් වේගන යනවා ඇහෙන කොට පේන කොට මයෙ හදුන්පොත හෝස් ගාලා පත්තු වෙනවා ඕං. කීවාම පව්පිරෙයි ද මන්දා, අපේ මහා සංඝරත්නයත් මේ වතාවේ "මනාප පිඬු සිඟා" වඩිනවාලු නෙවැ. හතරපේරුවේ දායකයෝ හරිහමන් විදියට හදා කොරාගන, නෙවැ, රටතොට හදාකොරන්ඩ වඩින්ඩ ඕනෙ. මෙච්චර කාලයක් තමුන්ගෙ වෙහෙර විහාරෙට එන දායක ඇත්තෝ දරුමිස්ට කෙරුවෙ නැති හින්දා නේන්නං අපේ රට රාජ්ජේ මෙහෙම අදර්මිස්ට වුණේ කියලා අපේ මහ සඟරත්නෙට වැටහෙන්නෙ නැද්ද මං අහන්නෙ? අපේකොම, ගමේකොම බොහෝම ඇඟැලුම් කොමින් කෙරුණේ ගමේ බිමේ වෙහෙර විහාර ඔලින් නේද? ගමේ පන්සලේ චීවරේ මෙහෙවරෙන් නේද මිනිස්කොම, එකහමුඩුකොම, ලෙන්ගතු කොම ඉස්මතු වුණේ?
අපේ උත්තම දරුමය දේශනා කොරපු ඔබ වහන්සේලා ගේ ශ්‍රීමුකයන් කෝමදැ අද මනාප පොරකාරයින්ගේ ආතබූත නැති හරුපඔලට නම්මාගන්නෙ? බොහෝම සංගේමානෙන් තිබ්බ අතපය කෝමද අද අංගපුලවකට නැතුව නටවන්නෙ? හනේ දෙය්යනේ අපේ පාංශුකූලේ පිළිගන්වන්ඩ අපේ හාමුදුරුවෝ හොයාගන අපට මහ සම්මුතියට ගාටන්ඩ වෙයිද?
ඇරත් "මහ සම්මුති අවීචියේ" වැටුණොත් මෙතුවක් කල් ඇස් දෙක වාගේ, පරාණ කූඩුව වගේ, ආරස්සා කොරගන ආපු කෝටියක් සංවර සීලේ, දෙකෝටියක් අසංවරවෙයිද කියලා හිතෙන කොට මයේ දෑහෙම කඳුලු වාන්දමනවා ඕං.
ඒ හින්දා අපේ අය්යනා මුත්තෝ මේ වේගන යන අරෝවෙන් අපේ සංග රත්නේ බේරුම් කොරදීලා, 'මං මුලින් කීව බොක්කෙ දඩමස් පුරෝගන, හක්කෙන් බුදුරැස් විහිදුවන කොයිකාටත් උදහස් වෙලා, රට රාජ්ජෙට හරිහමන් සහනයක් ලබා දෙන්ඩ ඔබ වහන්සේගේම වරමයි. වරමයි.
කීරාල කෝරාළ
</ART>
<ART>
මුද්දර විනෝදයට ජාත්‍යන්තර ඇගයීමක්
හොංකොං එක්ස්පෝ 2004 ජාත්‍යන්තර මුද්දර ප්‍රදර්ශනය පසුගිය ජනවාරි 30 දින සිට පෙබරවාරි 03 දින දක්වා හොංකොංහිදී උත්කර්ෂවත් අන්දමින් පැවැත්විණි.
මෙහිදී මුද්දර විනෝදාංශය පිළිබඳ ප්‍රකාශනයන්ගේ තරග අංශය නියෝජනය කළ විශේෂාංග ලේඛක අනුර සමරවීර ගේ ´මුද්දර විනෝදය` ග්‍රන්ථය ද ඇගයීමට ලක්වූ අතර ඒ සඳහා පදක්කමක් හා සහතිකයක් ද පිරිනැමිණි.
එම සහතිකය හා පදක්කම ප්‍රදර්ශනයේ ශ්‍රී ලංකා නියෝජිත කුසුම් පෙරේරා මහත්මිය වෙත හොංකොංහි තැපැල්පති ඇලන් චියෑං මහතා විසින් පිරිනමන ලද අතර එය පසුගියදා කොළඹ තැපැල් මූලස්ථානයේදී තැපැල්පති ෂර්වින් සේනාධීර මහත්මා විසින් කතුවරයා වෙත ප්‍රදානය කෙරිණි.
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
මීදුම් කඳුකරයෙන් ගලා ආ විලාපය යි මේ
මාපියන් ගේ කරගැට තැවූ 'සිවා' ගේ කතාව
සෞදි අරාබියේ අල්කයිඩා ත්‍රස්තයන් අමු අමුවේ ඝාතනය කළ ශ්‍රී ලාංකිකයන් දෙදෙනා අතුරින් අඩු කතා බහට ලක් වු නුවරඑළියේ සිවසුබ්‍රමනියම් පිළිබඳ ව සොයා බලනු පිණිස ඉකුත් දා අපි මහ වැස්සේ ම පිටත් වීමු.
කඳු හෙල් මැද්දෙන් ඝන මීදුම අතරින් අප ගිය මේ ගමන සැබවින් ම දුෂ්කර විය. ඇද හැළුණු මහ වැස්ස ද ගල්වැටි මඩ ගොහොරු ද අප බෙහෙවින් අසරණ කර දැමුවේ ය.
නුවරඑළිය නගරයේ සිට සැතපුම් හයක් පමණ ගිය තැන ශ්‍රී ලංකාවේ උස ම ගම්මානය හමුවෙයි. එය ශාන්තිපුර ය. මියගිය සිවසුබ්‍රමනියන් ගේ උපන් ගම එය ය.
කඳුකරය වසා සිටි ඝන මීදුම වේගයෙන් පහව ගොස් පරිසරය එකවර පැහැදුල් වෙයි. එසැණ යළි එම පරිසරය මීදුමින් වැසෙයි. එසේ පරිසරය පැහැදුල් වන හැම විට ම අපේ ඇඟ කිලිපොළා යන විලාපයක් ඊයක වේගයෙන් අප සවන් යුග වැදෙයි. ඒ විලාපය දෝංකාරය දෙන්නේ සිවසුබ්‍රමනියම් ගේ ගෙදරිනි. ඒ විලාපයෙන් කන්ද තරණය කර වැල නොකැඩී එන මිනිසුන් ගේ නෙත් පෙඟෙයි.
සුබ්‍රමනියම් ගේ නිවෙස තවමත් ඉදිවෙමින් තිබේ. ඒ කුඩා නිවස පිහිටා තිබුණේ 'මුදුන්ගම' ය. මේ ගම දැන් හැඳින්වෙන්නේ 'ශාන්තිපුර' නමිනි.
පුටුවක වැතිරී හුන් සිව සුබ්‍රමනියම් ගේ මව, පනස් හතර හැවිරිදි රෙංගසාමි තංගම්මා ලීලා මහත්මිය විලාප තබමින් සිටියා ය. ඇගේ සැමියා ද, වැඩිමහල් පුතු ද පොදි කකා කැරකෙන සුදු මිහිදුම් වලා ගුළි දෙස බලා සිටියේ සුසුම් ලමිනි. දුගී බවේ අන්තයට පත් වී සිටි මේ පවුල ගොඩගැනීමේ දැඩි අදිටනින් දැනට වසර තුනකට ඉහත කටුනායක ගුවන් තොටුපළින් සෞදිය බලා පිටත් වූ සිව සුබ්‍රමනියම් ගේ අප්‍රාණික සිරුර නිවසට රැගෙන එන තුරු ඔවුහු මග බලා සිටියහ.
කේ. මුත්තුලිංගම් සිව සුබ්‍රමනියම් ගේ පියා ය. හේ හැට පස්වන වියේ පසුවෙයි. දරු තිදෙනෙකුත්, බිරියත් ජීවත් කරවීම සඳහා කැප කළ ශක්තියේ නෂ්ටාවශේෂ ඔහු ගේ රැළි ගැසුණු මුහුණේ සටහන් වී තිබේ.
පියා හඬ වැළපෙමින් ද සෝසුසුම් හෙළමින් ද අහසට දෑත් දිගු කරමින් ද සිය මද්දුම පුතු ගැන මෙසේ කීවේ ය.
"මට දරුවෝ තුන් දෙනෙක් ඉන්නවා. ඒ තුන් දෙනා ම පුත්තු. ලොකු පුතා මෝගන්රාජ් (35) මද්දුම පුතා සිව සුබ්‍රමනියම් (31) බාල පුතා සිව කුමාර් (28). මේ දරුවන් තුන් දෙනා ලොකු මහත් කරන්න මමත් මගේ බිරියත් දහ දුක් වින්දා. අපට කියල බිම් අඟලක් තිබුණේ නැහැ. අනුන් ගේ අතු පැල්වල ලැග ලැග අනුන් ගේ බැල මෙහෙවර කළා. තේ වතුවල එළවළු කොටුවල කුලී වැඩ කළා. ඉන්න හිටින්න ස්ථිර තැනක් නැති නිසා නුවරඑළියේ තැනින් තැන දරු තුන් දෙනාත් එක්ක ඇවිද්දා. අන්තිමේ මේ ඉඩමට ආවා. මේ පුංචි ඉඩම් කෑල්ලේ දරු තුන් දෙනත් එක්ක අතු පැලක් අටවා ගත්තා. මේ ළඟ ගල් වළක් තියෙනවා. මේ ගල්වළේ මමත් බිරියත් ගල් කැඩුවා. දරුවන්ට උගන්වන්න වත්කමක් අපට තිබුණේ නැහැ. ලොකු පුතා කුලී වැඩට ගියා.
මේ මියගිය මද්දුම පුතා ඉගෙන ගන්න දස්සයා. එයා නුවරඑළියේ හොලිට්‍රිනට් ඉස්කෝලෙටයි, ශාන්ත සේවියර් ස්කොලෙටයි ගියා. ඉස්කෝලේ ඇරිලා ආ ගමන් පුතා ගෙවල්වල වැඩට යනවා. එළවළු කොටුවල වැඩට යනවා. ඒ ගිහින් රුපියලක් දෙකක් හොයා ගෙන ඇවිත් අම්මට දෙනවා. පුතාට අවුරුදු හත අටේ දී ඉඳන් මටයි අම්මටයි හරි ආදරෙයි. සහෝදරයන් දෙන්නටත් ආදරෙයි. කවදාවත් රණ්ඩු සරුවල් වෙන්නේ නැහැ. ගහ බැණ ගන්නේ නැහැ.
සිව සුබ්‍රමනියම් පුතා අහිංසකයි. ගමේ උදවිය සිංහල දෙමළ භේදයක් නැතිව පුතාට ආදරය කළා. පාරේ යන එන කොට කතා කරල කන්න බොන්න දුන්නා. අඳින්න ඇඳුම් දුන්නා.
මගේ පුතා පුංචි කාලේ හැම දා ම රෑට අම්ම ළඟ නිදා ගන්නවා. ඒ විතරක් නෙවෙයි, අම්මයි මමයි ගල් වළේ ගල් කඩල හෙම්බත් වෙලා ආවම පුතා වතුර රත්කරල රෙදි කෑල්ලක් පොඟවලා අපි දෙන්න ගේ අත්වල කරගැට - දිය පට්ටා තවනවා. අපි එපා කීවොත් පුතා අඬනවා. මේ දරුවා අපට තිබුණේ පුදුම ළෙන්ගතුකමක්. පුතත් පුතාගෙ අය්යත් මල්ලිත් ජීවත් කරවන්න අපි දෙන්නා විඳින දුක ඉවසගන්න ම බැරි තැන අට වෙනි වසරේ දී පුතා ඉස්කෝලෙන් අයින් වුණා. එදා ඉඳල ම පුතා කුලී වැඩ කළා. හඳුන්කූරු බිස්නස් කළා. පුතා පවුල් බර කරට ගත්තා. පුතා දවසට කීයක් හරි හොයා ගෙන ගෙදරට හාල් පොල් සීනි ගේනවා. මේ අතරේ ලොකු පුතාට මුර වැඩක් ලැබිල විවාහ වුණා. බාල පුතාට කොළඹ රත්තරං කඩේක රස්සාවක් ලැබුණා.
මද්දුම පුතා මේ ගිරි දුර්ගේ දිගේ වැලි ගල් ඇදල ගෙයක් හදන්න අත්තිවාරම දැම්මා. පුතා හැම දවසෙ ම කිව්වේ අම්මේ මෙහෙ කොච්චර දුක් විඳල හම්බ කළත් එදා වේලට හරි, අපිට හෙටක් නැහැ. මම කොහොම හරි රට යනවා කියලා. පුතා අවුරුදු දෙක තුනක් දඟලලා දන්න අඳුනන අයට කියල කොළඹ ඒජන්සියකට රුපියල් අනූ දාහක් දීලා සෞදි අරාබියේ රස්සාවකට ගියා.
පුතාට රට යන්න හුඟ දෙනෙක් සල්ලි දුන්නා. පුංචි පුතා තමයි හුඟක් බර කරට ගත්තේ. රට ගිය පුතා මටයි මගේ බිරියටයි කිව්වා 'දැන් කුලී වැඩට යන්න එපා! දැන් දුක් වින්දා ඇති මට හොඳ පඩියක් ලැබෙනවා' කියලා. තාත්තේ ගේ හදමු කියල පුතා ඊළඟට යෝජනා කළා.
පුතා එව්ව සල්ලිවලින් අපි පුංචි ගෙයක් හැදුවා. ඒ ගේ ඉඩ මදි හිංද තවත් ගේ කෑල්ලක් ඛ්දන්න පටන් ගත්තා. පුතා රුපියල් 35000 ක් වියදම් කරල ගෙට ලයිට් අරන් දුන්නා. ඊට පස්සේ තවත් රුපියල් දහස් ගණනක් වියදම් කරල ටෙලිපෝනයක් අරන් දුන්නා. දවස් හත අටකට සැරයක් පුතා අපට කතා කරල දුක සැප අහනවා.
අනේ අයියෝ මගේ අහිංසක පුතාට වෙඩි තියල මරලලු. මට මේක අදහා ගන්න බැහැ. ත්‍රස්තවාදියෝ වෙඩි තියල මැරුවේ අහිංසක දරුවෙක්. කුරා කූඹියෙකුට වත් හිංසාවක් නොකළ දරුවෙක්. උන් මැරුවේ පුතා විතරක් නෙවෙයි, දුප්පත් මුළු පවුලමයි.
මව රෙංගසාමි තංගම්මා ලීලා පනස් හතර හැවිරිදි ය. ඇය දුක්වූයේ මෙසේ ය.
මගේ පුතා ආගම දහමට ලැදියි. නිතරම කෝවිලට යනවා. කෝවිලේ සාමි පුතාට ආදරෙයි. පුතාගෙන් කාටවත් කරදරයක් තිබුණේ නැහැ. ගමේ හැම කෙනෙක්ම ආදරෙයි.
මගේ පුතා මට රජෙක් වගෙයි. අවුරුදු තුනක් පුතා රට හිටියත් පුතාගේ සුවඳ මා ළඟ තිබුණා. නිතරම පුතා මට කථා කරනවා. 'අම්මේ දැන් ඉතිං තවත් දුක් විඳින්න එපා' කියනවා. පුතා ලබන මාසේ 16 වැනිදා ගෙදර එනවා කියල ටෙලිපෝන් කළා. අපි පුතාට මනමාලියෙක් බලලයි තිබුණේ. පුතා ආපුහම එයාට මනාලිව පෙන්නලා කසාද බන්දන්නයි අපි හිතාගෙන හිටියේ. ඒත් දෙයියනේ! මහ පොළොව නුහුලන මේ අපරාදෙ සිද්ධ වෙලා! මගේ පුතාට මේ අපරාධය කළ උන්ට හොඳක් නං වෙන්න එපා.
උපන් දවසේ ඉඳලම පුතා දුක් වින්දා. මැරෙන කල්ම දුක් වින්දා. පුතා ජීවත් වුණේ අපි හින්දා. අපි ජීවත් වුණේ පුතා හින්දා. පුතා නැති අපිට තවත් ජිවත් වෙලා වැඩක් නැහැ. පුතාගෙ මිනිය දැකලා මට දැං මැරුනත් කමක් නැහැ. මගේ පුතා වගේ අහිංසක දරුවෙකුට ආගම ධර්මය අදහපු දරුවෙකුට මේ වගේ විපතක් සිද්ධ වෙනකං උඩ ඉන්න දෙවිවරු අහක බලාගෙන හිටියා!" යැයි පවසමින් ඇය සිහිසුන්ව පුටුව මත ඇද වැටුණා ය.
මියගිය සිව සුබ්‍රමනියම්ගේ ළඟම මිතුරා වන්නේ රසික ප්‍රභාත් ද සිල්වා මහතා ය. ඔහු ද සිය දුක අප හා බෙදා ගත්තේ ය.
අපි දෙන්නා පුංචි කාලේ ඉඳලම මිතුරුයි. සිවා හරි දුප්පත්! ඉස්කෝලේ යන කාලේ ඉඳලම කන්න අඳින්න නැතිව දුක් වින්දා. අම්ම තාත්ත ගල් වළේ වැඩ කරද්දී සිවා කුළී වැඩ කළා. එයා හොඳ මිනිහෙක්. ගමේ කා එක්කත් හොඳින් හිටියා. ගමේ සමිති සමාගම්වල වැඩ කළා. රට යන සිහිනය සිවා ගේ ඔළුවේ වැඩ කළා. කොහොම හරි රට රස්සාවකට ගිහින් සල්ලි හොයාගන්න ඕනැ කියල මා එක්ක නිතරම කීවා. අම්මයා තාත්තයි දුක් විඳිනවා ඉවසන්න බැහැ කියල පෙලක් වෙලාවට එයා ඇඬුවා. දුප්පත් වෙලා ;ම් ලෝකේ ඉපදෙන්න එපා කියලා ප්‍රාර්ථනා කරනවා. රට ගිහින් මට ලියුං කීපයක් එව්වා. නිතරම සඳහන් කළේ අම්ම තාත්ත බලා ගන්න කියල. සිවා රට ඉඳල ඇවිත් අම්මයි තාත්තයි බලපු මනමාලි කසාද බඳින්නයි ඔහු සිතා සිටියේ. ඒත් අල්කයිඩා මිනීමරුවෝ මගේ යාළුවා මරල දැම්මා. මේ වගේ හිත හොඳ මිනිස්සුන්ට මෙහෙම අපරාධ වෙන්නේ ඇයි? රටක් රාජ්‍යයක් ජය ගන්න තරම් හිතේ හයියක් එයාට තිබුණා. අවුරුදු තිහක් විඳි දුක් කන්දරාව අවසන් කරල එයා ලබන මාසයේ ගමට එන්නයි සූදානම් වෙලා හිටියේ. ඒත්... එයා මිනි පෙට්ටියකින් ගෙදර එනතුරු අපි අඬ අඬා මග බලාගෙන ඉන්න සිද්ධ වෙලා. දෛවයේ කුරිරු සරදමකට ගොදුරු වුණ මගේ යාළුවා උපදින ආත්මයක් ආත්මයක් පාසා මුණ ගැසේවා කියල ප්‍රාර්ථනා කරනවා."
මිය ගිය සිව සුබ්‍රමනියම්ගේ මවගේ සොහොයුරිය වූ ආර්. මයිල්වාගන් (43) මහතා ය. ඔහු ද අප හා එක් විය.
මේ අපරාධය මට උහුලගන්න බැහැ. හැම සතියෙම මම අක්කලගෙ ගෙදර එනවා. සිවා ටෙලිපෝනයෙන් කතා කරන තුරු ඉන්නවා. මේ පුතා මට හැමදාම කියන්නේ අම්මයි තාත්තයි හොඳට බලා ගන්න කියලයි. වැඩ කරන්න දෙන්න එපා කියනවා. අනේ මිනිස්සුන්ට මොන යකා වැහිල ද අහිංසකයා මරල දැම්මේ මොන හේතුවකට ද කියල තේරුම් ගන්න බැහැ. මේ අපරාධය කරා ගන්න මගේ පපුව හයිය නැහැ. අපේ රටෙත් ත්‍රස්තවාදීන් මිනිස්සු මරනවා. ලෝකේ හැම රටකම ත්‍රස්තවාදින් මිනිස්සු මරනවා. දැන් මිනිස්සුත් තිරිසනුන් එක මට්ටමකට වැටිලා. ත්‍රස්තවාදින් අහිංසක මිනිස්සු මරා දමන්නේ මොන අරමුණක් ඉටු කර ගන්නද? ඔහු වැළපුණේ ය. අපිදු සිවා ගේ මරණය ගැන කම්පා වෙමින් වැස්සත් මීදුමත් අතරින් පල්ලම් බැස්සෙමු.
මේ විශේෂාංගය සැකසීමේ දී උදව් කළ ඇන්ටනී සමන්ප්‍රිය මහතාටත් නුවරඑළිය දිසාපති කාර්යාලයේ ප්‍රවෘත්ති නිලධාරි වසන්ත කස්තුරි ආරච්චි මහතාටත් කෘතඥතාව පළ කරමු.
තෙන්නකෝන් කුලසේකර
ඡායාරූප - ප්‍රියාජිත් ප්‍රනාන්දු
පසුගිය මැයි මස 29 දින සවුදි අරාබියේ දී අල්කයිඩා ත්‍රස්තයන් විසින් ඝාතනය කැරුණු නුවරඑළියේ මුත්තුලිංගම් සිව සුබ්‍රමනියම් මහතා (31) ගේ අවසන් කටයුතු ඉකුත් ඉරිදා (6) හින්දු ආගමික චාරිත්‍රානුකූලව නුවරඑළිය මුදුන්ගම (ශාන්තිපුර) දී පැවැත්විණි.
මළ සිරුර පසුගිය 04 වැනි දා ශ්‍රී ලංකාවට රැගෙන ආ අතර එදින රාත්‍රි නුවරඑළියේ නිවසට ගෙන යන ලදී.
<PIC>මිය ගිය සිව සුබ්‍රමනියම් ගේ මව විලාප තබන අයුරු. පියා ද පසෙකින් සිටී.</PIC>
ඡායාරූපය – ප්‍රියාජිත් ප්‍රනාන්දු
<PIC>මිය ගිය සුබ්‍රමනියම් ගේ මිතුරු රසික ප්‍රභාත් ද සිල්වා මහතා.</PIC>
<PIC>මිය ගිය මුත්තුලිංගම් සිවසුබ්‍රමනියම් මහතා ගේ ඡායාරූපය.</PIC>
<PIC>මිය ගිය අයගේ පියා, මුත්තුලිංගම් මහතා.</PIC>
</ART>
<ART>
1 කොටස
ජනාධිපති නීතිඥවරුන් පත් කැරෙන්නේ කෙසේ ද?
පසුගිය මැයි මස 21 වන දින ජනාධිපති කාර්යාලය මගින් නිකුත් කර ඇති මාධ්‍ය ප්‍රකාශයකට අනුව, 2004 මැයි මස 14 වන දින සිට ක්‍රියාත්මක වන පරිදි නව ජනාධිපති නීතිඥවරුන් ලෙස අට දෙනකු පත් කර ඇති බව මාධ්‍ය මගින් සැල කර තිබිණි. ඒ සඳහා ප්‍රථම වරට ස්වාධීන කමිටුවක් පත් කර ඇති බව ද විශේෂයෙන් ම කියැවිණි. එකී කමිටුව නීති කේෂ්ත්‍රයෙහි ප්‍රවීණ විශේෂඥයන් තිදෙනෙකු වන, ජනාධිපති නීතිඥ එච්. එල්. ද සිල්වා, ජනාධිපති නීතිඥ ලක්ෂ්මන් කදිරගාමර් සහ ජ්‍යෙෂ්ඨ නීතිඥවරයකු වන ආර්. කේ. ඩබ්ලිව්. ගුණසේකර යන අයගෙන් සමන්විත වු බව නීතිඥවරුන් අතර වු පොදු විශ්වාසය යි. එහෙත්, ජනාධිපති කාර්යාලයෙන් ඉහත කී මාධ්‍ය ප්‍රකාශනය නිකුත් කළ පසුව ද "ද සන්ඩේ ටයිම්ස්" පුවත් පතෙහි විමසීමක් මත ජනාධිපති ලේකම් ඩබ්ලිව්. ජේ. එස්. කරුණාරත්න මහතා එම පුවත්පතට පැවසුවා යැයි 2004.05.23 දින එම පත්‍රයෙහි පළවී තිබුණු ආකාරයට එච්. එල්. ද සිල්වා මහතා සහ ලක්ෂ්මන් කදිරගාමර් මහතා හැරෙන්නට වෙනත් අය එකී කමිටුවට ඇතුළත් වී නැත. එහි සඳහන් ආකාරයට එම පත්‍රය එච්. එල්. ද සිල්වා මහතා ගෙන් කළ විමසීමක් මත ඒ මහතා කියා ඇත්තේ, අදාළ කටයුතු සඳහා "රැස්වුණු" කිසිදු කමිටුවක් ගැන ඔහු නොදන්නා බවත් නව ජනාධිපති නීතිඥවරුන් පත් කිරිම සිදු කොට ඇත්තේ ජනාධිපතිනිය විසින් බවත් ය. එම පුවත්පතට අනුව, ලක්ෂ්මන් කදිරගාමර් මහතා ගෙන් අදහස් විමසීම සඳහා ඒ මහතා සිට නැත.
ජනාධිපති නීතිඥවරුන් පත්කිරීමේ බලතල
"ජනාධිපති නීතිඥවරුන්" පත්කිරිම සඳහා ව්‍යවස්ථා ප්‍රතිපාදන මුල් වරට ගෙන එනු ලැබුවේ 1984 මාර්තු 06 දින 1978 ආණ්ඩුක්‍රම ව්‍යවස්ථාවට කරන ලද 8 වන සංශෝධනය මගිනි. "ජනාධිපතිවරයා ගේ බලතල හා කාර්යය" යන ශීර්ෂය සහිත 1978 ආණ්ඩුක්‍රම ව්‍යවස්ථාවේ 33 වන ව්‍යවස්ථාව එමගින් සංශෝධනය කැරිණි. ඒ අනුව, "නීතිඥ වෘත්තියෙහි විශිෂ්ටත්වයට පත් ව ඇත්තා වූ ද, පැවැත්මෙහි හා වෘත්තීය කටයුතු පිළිබඳ අවංක භාවයෙහි උත්කෘෂ්ඨ තත්ත්වයක් පවත්වාගෙන ඇත්තා වූ ද නීතිඥවරයන් ජනාධිපති නීතිඥවරයන් වශයෙන් පත් කිරීමට" ජනාධිපතිවරයාට බලය ඇත.
ඉහත කී 8 වන ආණ්ඩුක්‍රම ව්‍යවස්ථා සංශෝධනයේ තුන් වන වගන්තිය මගින් 1978 ආණ්ඩුක්‍රම ව්‍යවස්ථාවේ 136 වන ව්‍යවස්ථාවේ (1) වන අනුව්‍යවස්ථාවේ (උ) ඡේදය සංශෝධනය කරන ලද අතර ජ්‍යෙෂ්ඨ නීතිඥවරයන් පත්කිරීම පිළිබඳ ව රීති සැදීමට ශ්‍රේෂ්ඨාධිකරණයට එතෙක් පැවති බලතල එමගින් අහෝසි කර දැමිණි. එකී 8 වන ආණ්ඩුක්‍රම ව්‍යවස්ථා සංශෝධනයේ 4 වන වගන්තියෙන් අලුතින් ව්‍යවස්ථාවට ඇතුළු කරනු ලැබූ 169 අ ව්‍යවස්ථාවේ (2) වන අනුව්‍යවස්ථාවට අනුව ජ්‍යෙෂ්ඨ නීතිඥවරයන් පත් කිරිම පිළිබඳ ව ආණ්ඩුක්‍රම ව්‍යවස්ථාවේ 136 වගන්තිය යටතේ ශ්‍රේෂ්ඨාධිකරණය විසින් එවකට සාදා තිබුණ රීති සියල්ල ද අහෝසි කර දැමිණි.
ඉහත සඳහන් කළ කරුණුවලින් පෙනී යන්නේ 1984 දී ගෙන එන ලද 8 වන ව්‍යවස්ථා සංශෝධනයට පෙර, වර්තමාන "ජනාධිපති නීතිඥයන්"ට සමාන ජ්‍යෙෂ්ඨ නීතිඥවරුන් පත්කිරීමේ බලතල වූයේ ජනාධිපතිවරයාට වුවත්, ශ්‍රේෂ්ඨාධිකරණය සාදා තිබූ රීති ප්‍රකාරව එම පත්කිරීම් කළ යුතුව තිබුණු බවයි. මන්ද යත්, අදාළ රීති මාලාවේ (1980/11/19 දින අංක 115/9 දරන අති විශේෂ ගැසට් පත්‍රය) 4 (2) රීතියට අනුව ජනාධිපතිවරයාට එවැනි පත් කිරීමක් කළ හැකි වන්නේ අග විනිසුරුවරයා විසින් නිර්දේශ කර ඇති විටක ය. ඒ ක්‍රමය යටතේ අගවිනිසුරුවරයා විසින් එවැනි නිර්දේශයක් කිරීමට නම් ඒ රීති මාලාවේ 2 වන රීතියෙහි දැක්වෙන සුදුසුකම් ප්‍රධාන වශයෙන් 7 කි. එනම්, (ඪ) අඩු තරමින් වසර 20 ක් නීතිඥ වෘත්තියෙහි යෙදී සිට තිබීම; <FRWD>(ii)</FRWD> එම වෘත්තියෙහි යෙදීම අඛණ්ඩ වීම;<FRWD>(iii)</FRWD>තම වෘත්තියෙහි "ක්‍රියාකාරීව" යෙදීම <FRWD>(active pratice)(iv)</FRWD>නීතිඥ වෘත්තියෙහි විශිෂ්ටත්වයට පත්ව තිබීම; <FRWD>(v)</FRWD>අවංක භාවයෙන් යුතු පුද්ගලයකු වීම; <FRWD>(vi)</FRWD> තම පැවැත්මෙහි උත්කෘෂ්ට තත්ත්වයක් පවත්වා ගත් පුද්ගලයකු වීම සහ <FRWD>(vii)</FRWD>වෘත්තීය කටයුතු පිළිබඳ ව සුසංවර බව<FRWD>(rectitude) </FRWD>පවත්වා ගත් පුද්ගලයකු වීම.
ඉහත කී අවශ්‍යතා හත සපුරාලිය නොහැකි වූවන් ජ්‍යෙෂ්ඨ නීතිඥවරුන් ලෙස පත් කරන ලෙස නිර්දේශ කිරිමට අගවිනිසුරුට බලයක් නොවී ය.
මේ අවශ්‍යතා නොසපුරාලන අයකු ජ්‍යෙෂ්ඨ නීතිඥවරයකු ලෙස පත් කිරීමට ජනාධිපතිවරයාට අවශ්‍ය වූයේ වුව ද, එවකට පැවති නීතිය අනුව ඔහුට එය කළ නොහැකි විය. ඉහත කී රීති මාලාවේ 4 (2) රීතිය අනුව ජනාධිපතිට එවැනි පත්වීමක් සිදු කළ හැක්කේ අගවිනිසුරු ගේ නිර්දේශය ඇති විට පමණකි. අගවිනිසුරු ගේ නිර්දේශය ලැබීමට නම් අදාළ නීතිඥවරයා ඉහත කී අවශ්‍යතා හත ම සපුරා තිබිය යුතු ය.
මේ ව්‍යවස්ථා සංශෝධනය (1984 මාර්තු) ගෙන ඒමට මද කලකට පෙර සිට ම එවකට අගවිනිසුරුවරයා ව සිටි නෙවිල් සමරකෝන් මහතා සහ එවකට ජනාධිපතිවරයාව සිටි ජේ. ආර්. ජයවර්ධන මහතා අතර ප්‍රබල මතභේද පැවති බව ද කිසි කලෙකින්වත් අමතක නො කළ යුතු ය.
1984, 8 වන ව්‍යවස්ථා සංශෝධනයෙන් පසු තත්ත්වය
එවකට පැවති පාර්ලිමේන්තුවේ 2/3 කට වැඩි ඡන්ද බලයක් ජේ. ආර්. ජයවර්ධන මහතා නායකත්වය චරූ පක්ෂයට තිබිණි. තම පක්ෂයේ මන්ත්‍රීවරුන් ගෙන් "දින නොයොදන ලද" ඉල්ලා අස්වීමේ ලිපි ජේ. ආර්. ජයවර්ධන මහතා ලබා ගෙන තිබුණු බව ඒ මහතා බලයේ සිටි අවධියේ ම ප්‍රකට වී තිබිණි.
1984, 8 වන ආණ්ඩුක්‍රම සංශෝධනයෙන් අගවිනිසුරුවරයා ගේ නිර්දේශයක් මත ජ්‍යෙෂ්ඨ නීතිඥවරුන් පත් කිරීමට තිබුණු ප්‍රතිපාදනය සම්පුර්ණයෙන් ම ඉවත් කරන ලදී. ඉන්පසු ජනාධිපතිවරයා ගේ තනි අභිමතය පරිදි කවරකු ගේ වත් කිසිදු නිර්දේශයකින් තොර ව ජනාධිපති නීතිඥවරුන් පත් කිරීමට ජනාධිපතිවරයාට බලතල ලැබිණි.
ඉහත කී සුදුසුකම් හතෙන් හතරක් ම ඉවත් කර දැමීම ද එකී සංශෝධනයෙන් ම සිදු විය. ඉන් රඳවා ගත් සුදුසුකම් තුන වන්නේ<FRWD>(i)</FRWD>අදාළ නීතිඥවරයා තම වෘත්තියෙහි විශිෂ්ටත්වයට පත්ව තිබීම; <FRWD>(ii)</FRWD>උත්කෘෂ්ට වූ පැවැත්මක් වූවකු වීම සහ<FRWD>(iii)</FRWD> උත්කෘෂ්ඨ වූ වෘත්තිමය සුසංවර බවක් ඇත්තකු වීම, පිටත සිට බලන කෙනෙකුට විමසා බලා නිගමනයකට එළැඹිය හැකි ව තිබුණු, වසර 20 ක අවම කාලයක් වෘත්තියෙහි යෙදී තිබීම යන වැදගත් සහ ප්‍රධාන සුදුසුකම එකී සංශෝධනයෙන් ඉවත් කර ඇත. ඉතාමත් අවශ්‍ය වූ සහ ඉතාමත් වැදගත් වූ "අවංකභාවයෙන් යුතු පුද්ගලයකු වීම" යන අවශ්‍යතාව ද, වෘත්තියෙහි යෙදී සිටීම "අඛණ්ඩ" විය යුතුවීම සහ එය "ක්‍රියාකාරී ව" වෘත්තියෙහි නියැළීමක් විය යුතුවීම යන අනෙක් අවශ්‍යතා දෙක ද එමඟින් ඉවත් කර ඇත.
ජේ.ආර්. ජයවර්ධන මහතා ගේ පාලන කාලය ඇතුළත අවම වශයෙන් අවස්ථා දෙකක දී (1984 හා 1988) ඔහු විසින් නීතිඥවරුන් කාණ්ඩ දෙකක් ජනාධිපති නීතිඥවරුන් ලෙස පත්කරන ලදී. එලෙස පත්කරන ලද සියලු ම නීතිඥවරුන් තම වෘත්තියෙහි විශිෂ්ටත්වයට පත් ව සිටි අය නොවූ බව මහජනයා අතර කෙසේ වෙතත්, නීතිඥවරුන් අතර ඉතා ප්‍රකට ය. එලෙස පත් කළ අය ගෙන් සියලු දෙනා "අඛණ්ඩව" හෝ "ක්‍රියාකාරීව" තම නීතිඥ වෘත්තියේ යෙදී සිටි අය නොවූ බව ද නොරහසකි.
ජේ.ආර්. ජයවර්ධන මහතා ගේ පසු ජනාධිපතිධූරයට පත්වූ ආර්. ප්‍රේමදාස සහ ඩී.බී. විජේතුංග යන මහත්වරුන් ගේ පාලන කාලවල දී මෙන් ම වර්තමානයේ දී ද බලපැවැත්වෙන්නේ ඉහත කී සංශෝධනයෙන් පසු තිබෙන නීතිය ම ය.
කමිටුවක් පත් කිරීම
ජනාධිපති නීතිඥවරුන් ලෙස පත්කිරීමට කවර නීතිඥවරුන් සුදුසු දැයි බැලීමට ස්වාධීන කමිටුවක් පත්කිරීම දේශපාලනඥයන්ට හා ඔවුන්ගේ හෙංචයියන්ට කෙසේ වෙතත් නීති ක්ෂේත්‍රයට නම් ඉමහත් අස්වැසිල්ලකි. එවැනි පත්කිරීම් සඳහා නිර්දේශ ඉදිරිපත් කිරීමට ස්වාධීන කමිටුවක් පත්කර ඇතැ යි යයි 2004 මැයි 21 දින ජනාධිපති ලේකම් කාර්යාලයෙන් නිකුත් කළ මාධ්‍ය ප්‍රකාශණයෙහි සඳහන් වීම නීතිඥ ක්ෂේත්‍රයෙහි අප කාගේත් ප්‍රශංසාවට ලක්විය යුතු වේ. ස්වාධීන කමිටුවකින් නිර්දේශ ලබා ගැනීමේ අදහස මතුවී තිබීම සහ ඒ කෙරෙහි ප්‍රයත්නයක් දරා තිබීම. නීති ක්ෂේත්‍රය නැවත උදාර යුගයකට ගෙනයාමට යම් තරමකින් හෝ ඉවහල් වනු ඇතැයි නීති ක්ෂේත්‍රයේ පැතුම යි.
1984 වසරට පෙර පැවති ක්‍රමය වන ශ්‍රේෂ්ඨාධිකරණය විසින් ඉහත කී රීති මාලාවට සමාන රීති මාලාවක් යටතේ නිර්දේශ ඉදිරිපත් කිරීමේ ක්‍රමය ස්වාධීන කමිටුවකින් නිර්දේශ ඉදිරිපත් කිරීමේ ක්‍රමයටත් වඩා යෝග්‍ය ක්‍රමයක් බවට ඛ්සිදු තර්කයක් නොමැති වුවද ව්‍යවස්ථා සංශෝධනයක් 2/3 ක පාර්ලිමේන්තු ඡන්ද බලයක් ගෙන ඒමේ අසීරුතාව ඒ සඳහා වර්තමානයේ හරස් වී ඇති බව පෙනී යයි.
අනාගතය
1972 ප්‍රථම ජනරජ ව්‍යවස්ථාවේ ජනාධිපතිවරයා ගේ බලතල දැක්වුණු 21 වන වගන්තියෙහි ජනාධිපති නීතිඥවරුන් හෝ ජ්‍යෙෂ්ඨ නීතිඥවරුන් පත්කිරීමේ බලතල ප්‍රකාශිත ව සඳහන් නොවුවද ඒ ව්‍යවස්ථාවේ 21 (උ) උපවගන්තියේ දැක්වෙන බලතල යටතේ එය කළ හැකි ව තිබිණි. එතකදු වුවද ඒ ව්‍යවස්ථාව බලපැවැත්වුණු 1972 සිට 1978 කාලය තුළ එවැනි පත්කිරීම් කිසිවක් සිදුකොට නැත. 1972 ට පෙර බලපැවැත්වුණු 1946 සෝල්බෙරි ව්‍යවස්ථාව යටතේ වූ අග්‍රාණ්ඩුකාරවරයා ගේ බලතල දැක්වුණු එහි 4 වන වගන්තියෙහි (2) වන උපවගන්තියට අනුව එක්සත් රාජධානියේ රැජිනට ඇති බලතල පාවිච්චි කිරීම කෙරෙහි අදාළ ව්‍යවස්ථා සම්ප්‍රදායයන් ප්‍රකාර ව හැකිතාක් දුරට ලංකාවේ අග්‍රාණ්ඩුකාරවරයා ගේ බලතල පාවිච්චි කළ යුතු විය. රාජ නීතිඥයන් පත්කිරීමට අදාළ වූ සම්ප්‍රදායයන් අනුවය ලංකාවේ ද රාජ නීතිඥයන් පත් කරනු ලැබුවේ. ඒ සම්ප්‍රදායයන් අනුව රාජ නීතිඥයන් පත්කිරීමට, ශ්‍රේෂ්ඨාධිකරණයේ නිර්දේශය ලබාගැනීම එකල පැවති ක්‍රමය විය. ශ්‍රී ලංකාවේ 1978 ව්‍යවස්ථාවේ 136 (1) (උ) ව්‍යවස්ථාව ප්‍රකාර ව ශ්‍රේෂ්ඨාධිකරණය විසින් සාදන ලද රීති මාලාව, ඊට පෙර දශක ගණනාවක් තිස්සේ පැවති සම්ප්‍රදායයන් (රාජ නීතිඥයන් පත්කිරීම සම්බන්ධව) එක් කොට අවශ්‍ය වෙනස්කම් සහිත ව ලේඛනගත කිරීමක ප්‍රතිඵලය යි.
රාජ නීතිඥයන්, ජ්‍යෙෂ්ඨ නීතිඥයන්, ජනාධිපති නීතිඥයන් යනාදී කවර නමකින් හැඳින්වුව ද ඔවුන් පත්කිරීමට යොදා ගන්නා කාර්ය පටිපාටිය ඉහත කී රීති මාලාවට සමාන රීතිවලට අනුකූල ව සහ ඒ ප්‍රකාරව සිදුකිරීම වඩාත් ම යෝග්‍ය බව නම් පුන පුනා වුවද සඳහන් කිරීම වටී.
නීතිඥ අරවින්ද ආර්.අයි. අතුරුපාන
</ART>
<ART>
ලේ දන්දීමේ ලිපිය - 1
ලේ දන්දීම ඉහළ මානව ගුණාංගයකි. තිරිසනා ලේ බොයි. මිනිසා ලේ දන් දෙයි. ලෙයට ඇති ඉල්ලුම හා එහි වටිනාකම අවධානයට යොමු කරලීම පිණිස ම 'ලෝක ලේ පරිත්‍යාගශීලීන්ගේ දිනයක්' නම් කැරී තිබේ. එය යෙදෙන්නේ ජූනි 14 වැනිදාට ය. එය නම් කර ඇත්තේ ලෝක සෞඛ්‍ය සංවිධානය යි. මෙබඳු දිනයක් නම් කර ඇත්තේ ලේ පරිත්‍යාග කිරීමේ උතුම් චේතනාව පුද්ගලයා තුළ ස්වේච්ඡාවෙන්ම ඇතිකොට ආරක්ෂිත රුධිරය ලේ බැංකුවලට ලබාගැනීමේ උතුම් අරමුණ ඇතිව ය. මේ නිසා ජුනි 14 වැනිදා ලෝ පුරා ලේ පරිත්‍යාගශිලීන් ගේ දිනය සමරමින් ඔවුනට ප්‍රණාමය පිරිනැමීමට පියවර ගෙන තිබේ.
ලෝක ලේ අවශ්‍යතාව වර්ෂයකට රුධිර ඒකක දසලක්ෂ 80 ක් බව වාර්තාවේ. මේ සෑම ලේ ප්‍රමාණයක්ම ආරක්ෂා සහිත ලේ විය යුතු ය. තව කෙනකුට ලබා දෙන ලේ අනාරක්ෂිත වුවහොත් ලේ ලබාගන්නා තැනැත්තාගේ ජීවිතය අනතුරුදායක වෙයි.
මේ නිසා බොහෝ රටවල් ඒ වෙනුවෙන් ජාතික මට්ටමේ ප්‍රතිපත්ති සකස් කොට ක්‍රියාත්මක කරයි. එහෙයින් මේ ක්‍රියාදාමය ජාත්‍යන්තර මට්ටමින් පිළිගන්න තත්ත්වයකට දියුණු වී තිබේ.
කෙනකුගෙන් ලේ ලබා ගෙන එය තව කෙනකුට ලබාදීම පිළිබඳ කතාව වසර 1492 තරම් ඈතට දිවයයි. එසේ වුව ද මිනිස් ලේ වර්ගවලට බෙදා හඳුන්වාදීම සිදුවී ඇත්තේ 1901 දී ය. ඕස්ට්‍රේලියානු විද්‍යාඥයකු වූ කාල් ලෑන්ඩ්ස්ටයිනර් ලේ වර්ගීකරණයේ වර්තමාන ක්‍රමයේ මූලාරම්භකයා ලෙස සැලකේ.
'සුදු වැද්දා', 'සුදු නෝනා' බඳු ජනප්‍රිය පොත් ලියූ දොස්තර ආර්.එල්. ස්පිට්ල් මහතා එක් දහස් නවසිය තිහේ දශකයේ කොළඹ මහ රෝහලේ ලේ දන්දීම සිදු වූ බව ලියා තිබේ. එසේ වුව ද නිල වාර්තා සටහන් කරන ආකාරයට කොළඹ ජාතික රෝහලේ දී ලේ බැංකුවක් ආරම්භ කොට ඇත්තේ 1950 දශකයේ දී ය.
එදා මෙදා'තුර වර්ධනය වූ ලේ දන්දීමේ සේවාව අද වන විට ඉතා ඉහළ මට්ටමකට පැමිණ තිබේ.
ලේ අවශ්‍යතා සපුරාලීමට අප රටේ ලේ බැංකුවක් ක්‍රියාත්මක වේ. මේ වනාහි ජාතික ලේ දීමේ සේවය යි. මෙහි ප්‍රධාන කාර්යාලය කොළඹ නාරාහේන්පිට පිහිටා ඇත.
සෞඛ්‍ය අමාත්‍යාංශය යටතේ ක්‍රියාත්මක වන මේ සේවා අංශය වෛද්‍ය අධ්‍යක්ෂවරයකු යටතේ මෙහෙයැවෙයි. මෙහි වර්තමාන අධ්‍යක්ෂිකාව ලෙස කටයුතු කරන්නේ වෛද්‍ය ආර්.එම්. බිංදුසාර මහත්මියයි.
අපේ ලේ දීමේ සේවාව අද අග්නිදිග ආසියාවේ ඉතා ඉහළ මට්ටමක ක්‍රියාත්මක වන ජාතික ආයතනයක් ලෙස පිළිගැනීමට ලක්ව තිබේ.
පොදුවේ ගත් කල අපේ රටේ මූලික වාර්ෂික ලේ අවශ්‍යතාව ඒකක ලක්ෂ 3 කි. ඉකුත් වසරේදී ජාතික ලේ දීමේ සේවාවට ලැබී ඇති ලේ ප්‍රමාණය ඒකක 1,70,000 කි. මෙය එතෙක් ලැබී ඇති ඉහළතම ලේ එකතු ප්‍රමාණයකි.
රටේ ඉල්ලුමේ ප්‍රමාණයට මෙය ප්‍රමාණවත් නොවුවත් ජනතාවගේ ජීවිත බේරා ගැනීමට දෛනිකව ලේ ලබාදීමට කරන ඉල්ලීම් සපුරාලීමට මෙතෙක් ක්‍රියා කොට ඇති බව ද ජාතික ලේ දීමේ සේවය පවසයි.
කෙසේ නමුත්, ලේ දීමේ සේවාවේ ඉලක්කය වන්නේ ස්වේච්ඡාවෙන් ලේ ලබා දීමය. මේ සඳහා ලේ පරිත්‍යාගශීලීන් උනන්දු කරවා අවශ්‍යතා ඉලක්ක සපුරා ගැනීමට විවිධ වැඩ සටහන් ක්‍රියාත්මක වේ.
රටේ ප්‍රධානතම රෝහල වන ජාතික රෝහලට ලේ ඒකක 250 ක් පමණ ද, මහරගම පිළිකා රෝහලට ලේ ඒකක 200 ක් ද, ළමා රෝහලට ලේ ඒකක 50 ක් පමණද දෛනිකව අවශ්‍ය වේ.
හදිසි අනතුරුවලට මුහුණපාන රෝගීන්ට, දරු ප්‍රසුතියේදී අධික ලේ වහනය වන මව්වරුන්ට, ජාන ආශ්‍රිත රෝගයක් ලෙස හඳුන්වන 'තැලසීමියා' රෝගීන්ට (මෙම රෝගීන්ට අඩුම තරමින් මසකට වරක් බැගින් ලේ දීම සිදුකළ යුතුය.) ලේ කැටි ගැසීමේ 'ඉමෝෆිලියා' රෝගයට, පිළිකා රෝගීන්ට සහ නොයෙකුත් රුධිරගත රෝග ඇති රෝගීන්ට ලේ ලබාදීම අවශ්‍ය වේ. එසේම සියලුම සැත්කම්වල දී ද අදාළ ලේ වර්ගය සැත්කමට භාජනය වන තැනැත්තා වෙනුවෙන් වෙන් කර තබා ගැනීම ද අත්‍යාවශ්‍ය ය.
ලේ අවශ්‍යතා සඳහා ලබා දෙන ලේ වර්ග හතරකට බෙදේ.'ඒ' - 'ඕ' - 'ඒඕ' සහ <FRWD>'O'</FRWD>යනුවෙනි.
<FRWD>'O'</FRWD>වර්ගයේ රුධිර අවශ්‍යතාව සියයට 45 කි.'ඕ' වර්ගය සියයට 28 ක් ද, 'ඒ' වර්ගය සියයට 22 ක් ද, 'ඒඕ' වර්ගය සියයට 05 කි. මෙම ලේ වර්ග කාණ්ඩ නැවත අඩ නෙගටිව් (සෘන),අඩ පොසිටිව් (ධන) ලෙස වර්ගීකරණයට ලක්වෙයි.
මේ අතර අපේ රටේ මේ වන විට ඉතාම දුර්ලභ ලේ කාණ්ඩයක් ලෙස හැඳින්වෙන බොම්බෙ<FRWD> 'O' </FRWD>වර්ගයේ ලේ ඇති සුළු පිරිසක් ද (10 - 12) සොයා ගෙන තිබේ.
'ප්ලස්මා' ලෙසින් හැඳින්වෙන රුධිර තරල රතු රුධිර සෛල, සුදු රුධිර සෛල සහ 'පට්ටිකා' ලෙසින් සකස් වී කෙනකු ගේ ජීවිතයක් බේරාගැනීමට ලබාදීම සිදුවේ. මීට අමතරව උප ප්‍රධාන රුධිර කාණ්ඩ ද 400ට වඩා තිබෙන බව ද අනාවරණය වෙයි.
</ART>
<ART>
1 වැනි කොටස
සම්පත් ගේ කතාව
ප්‍රතිඵල බලන්න නගරයට ආ සම්පත් ගෙදර ආවේ එක පිම්මට ය. දෙවැට දිගේ දුවගෙන එන සම්පත් ගේ සතුටු සිනා මුහුණ දුටු විටම සිය පුත් විභාගයෙන් සමත් වී ඇති බව අම්මාට වැටැහිණි.
'අම්මේ මං පාස්' සම්පත් දුර සිට ම කෑ ගසා කීවේ ය. 'ඒ දෙකයි. බී දෙකයි. මම මේ පාර විශ්වවිද්‍යාලයට යනවා' අම්මාටත් තාත්තාටත් වඳිමින් සම්පත් කී ය.
'මගේ පුතාට වරදින්නේ නැති බව මං දැනන් උන්නා' අම්මා සම්පත් ගේ හිස අතගාමින් කීවා ය.
'උඹට තුනුරුවන් ගේ පිහිටයි.' තාත්තා කීවේ ය. අයියාව ආදර්ශෙට අරන් හැදියන්' බාල පුතා දෙස බලමින් අම්මා යළිත් කීවා ය.
වැස්ස වළාහක දෙයියන් ගේ කැමැත්ත අනුව කැරෙන ගොවිතැනින් පවුලක් ගොඩ දාන්නට බැරි බව ඩිංගිරි බණ්ඩා දැන සිටියේ ය. හොඳින් ඉගෙන හොඳ රැකියාවකට ගොස් මිසක, තවදුරටත් ගොවිතැන් බතින් එදා වේල හරි හම්බ කර ගැනීමට වඩා වැඩි යමක් කළ නො හැකි ය. පුතු සරසවියට වරම් ලබා සිටී. තවත් ටික කාලයක් මේ දුක විඳගෙන උගන්වා ගත හොත් සිය පුතු සියලු හීන හැබෑ කර දෙනු ඇතැයි ඩිංගිරි බණ්ඩා සිතී ය.
එක අතකට මට හිතෙනවා රස්සාවකට යන්න' සම්පත් කීවේ ජීවන අරගලය ගැන සිතමිනි.
'පිස්සු හිතන්නේ නැතුව උඹ ඉගෙන ගනින්. මෙච්චර කාලයක් කරා වගේ ඉතුරු ටිකත් කර ගන්න. උඹ ලොකු රස්සාවකට ගියාට පස්සෙ බැරියැ සැප විඳින්න.' ඩිංගිරි බණ්ඩා හීන මාලිගා මවමින් කීවේ ය. එහෙත් සිතුවක් නො සිදුවෙතැ යි යන්න යළිත් වරක් සැබෑ කරමින් පවුලක හීන හැබෑ කරන්නට සරසවියට ගිය සම්පත් යළි නිවෙසට ආවේ සතර දෙනකු ගේ කර පිටිනි. පුතු මළ බවට දිසාපාමොක් ආචාරින් කී බස අදහා ගත නොහුණු ධර්මපාල රජු සේ ඩිංගිරි බණ්ඩාට ද කිසි ම දෙයක් අදහා ගත නො හැකි විය. සැණෙකින් ගොඩ නැඟූ මිහිරි සිහින සියල්ල දෙපා මුල ම සුනු විසුනු ව ගොසිනි.
'ගහක් ගලක් වගේ හිටපු දරුවාට මතක ඇති කාලෙක උණ හෙම්බිරිස්සාවක් තිබුණේ නැති දරුවාට මොකද උණේ. අනේ කතා කරපන් මගේ රත්තරන් පුතේ.' ඩිංගිරි බණ්ඩා ගේ විලාපය සම්පත්ට ඇසෙන්නේ නැත. සිහිය එන මොහොතක් පාසා සදහට ම නිදියන පුතු සිරුර වැලඳ ගන්නා අම්මා ඊළඟ මොහොතේ සිහිසුන් ව බිම පතිත වේ.
'මනුස්සයෙක් කරන්න හිතා ගෙන මයේ පුතාව යැව්වේ අමනුස්සයෝ රැළක් මැදට කියල මං දන්නවානං නොකා නොබී හරි පුතා ගෙදර තියාගෙන ඉන්නවා. යුද්දෙට යැව්වා නං මට හිත හදාගෙන ඉන්න තිබුණා. මැරෙන්න ඉඩ තිබෙන බව දන්න හන්ද. ඒත් දෙයියනේ මම දරුවා යැව්වෙ ඉගෙන ගත්තු මිනිස්සු ටිකක් ඉන්න තැනකට' ඩිංගිරි බණ්ඩා වැළපෙමින් කියයි.
'මගේ දරුවා මරල දානකන් බලන් හිටියේ ඇයි පුතේ.' සිහිය එන එක මොහොතක සම්පත් ගේ සිරුර වටා රැස්ව සිටින මිතුරන් ගෙන් අම්මා නඟන පැනයට කිසිවකු ළඟ පිළිතුරු නැත.
තුන් වසරක් තිස්සේ එකට ජීවත්වන එකට ඉගෙන ගන්නා එක ම සරසවියක සහෝදර සිසුවන් අතින් දරුණු ලෙස පිහි පාර කා ම්ලේච්ඡ ලෙස මිය යන්නට සම්පත් කළ වරද කුමක් ද? පපුවේ පිහියා ඇනුමෙන් සිදු වූ තුවාල හතරක් ද පිහි ඇනුමකින් හිල් වී ගිය හිස මුදුන ද කියා පාන්නේ සම්පත් ඝාතනය කරන ලද කුරිරු ආකාරය යි. සහෝදර සිසුවන් අතින් පිහි පහරට ලක් ව පැය හයකටත් වැඩි කාලයක් රෝහල් ඇඳ මත නොවිඳිනා දුක් විඳ මිය ගිය සම්පත්ට එවැනි ඉරණමක් තීන්දු කළෝ කවරහු ද?
'පුතේ උඹ විශ්වවිද්‍යාලයට පලයන් කියපු මොහොතටත් මම සාප කරනවා. ඇයි දෙයියනේ මේ අපරාධය දැක දැකත් නිකන් ඉන්නේ. තව අවුරුද්දකදී පවුල ගොඩ දාන්න හිටපු දරුවා මට නැති කළේ' ඩිංගිරි බණ්ඩා අසයි.
වාරියපොල බමුණුකොටුව වල්පොල ඉපිද ජයවර්ධනපුර සරසවිය තුළ පිහි ඇනුමකින් අවසන් ගමන් ගිය සම්පත්, ඩිංගිරි බණ්ඩා ගේ හා නන්දාවතී කුමාරි ගේ දෙවන දරුවා ය.
සම්පත් ඉපැදුණේ 1979 වසරේ ය. 1985 වසරේ මුලින් ගොකරැල්ල විදුහලට ගිය ඔහු ශිෂ්‍යත්ව විභාගයෙන් සමත් ව කුරුණෑගල ලක්දාස් විදුහලට ඇතුළත් විය. හැදෙන ගහ දෙපෙත්තෙන් දැනෙනා සේ කවදා හෝ දිනක හොඳ පුරවැසියකු වන ලකුණු සම්පත් වෙතින් දිස්වූයේ කුඩා කළ සිට ම ය. පන්ති කාමරයේ වැඩට සේ ම කෙළි පිටියේ කටයුතුවලට ද ඔහු එක සේ දස්කම් පෑවේ ය.
නිවාඩු කාලයේ ගෙදර එන සම්පත් තාත්තා ගේ උදවුවට කුඹුරට බැස්සේ ය. ලංගම රියදුරකු ලෙස සේවය කොට පියා ලබන වැටුප අක්කා ගේත් තමා ගේත් මල්ලි ගේත් විය පැහැදම් වලට ප්‍රමාණවත් නො වන බව සම්පත් කුඩා කල සිට ම දැන සිටියේ ය. ඒ නිසා දකින විසිතුරු බලා නිහඬ වනවා මිස, දකින දෑ ඉල්ලා මාපියන්ට වද නොකිරීම කුඩා කල සිට සම්පත් ගේ සිරිත විය.
ඒ වෙනුවට හැකි පමණ තාත්තාට උපකාර කළ යුතු බව ඔහු කල්පනා කළේ ය. සියුමැලි යුවතියක වන අක්කාටත් බාල වියේ පසුවන මලනුවන්ටත් ඒ කාර්යයට දායක විය නො හැකි බව සම්පත් හොඳින් දැන සිටියේ ය. අක්කා ගේ හා මල්ලි ගේ අඩුව පුරවාලන්නට කුඹුර මඩවන කාලයේත් අස්වනු නෙළන කාලයේත් සම්පත් පාසල් ගියේ නැත.
කුඹුරු වැඩට ගොස් මතුවන කර ගැට නිසා රළුවන අතේ පොල් තෙල් ටිකක් ගා පහනකට අල්ලා රත් කරගත් සම්පත් රාත්‍රියේ පත පොතේ වැඩ අතපසු කෙළේ නැත. ඒ අතරතුර ලක්දාස් විදුහලේ ප්‍රධාන ශිෂ්‍ය නායකයා ලෙස සම්පත් තෝරා ගැනිණි. කවදත් නිහතමාන තරුණයකු වූ ඔහු, ප්‍රධාන ශිෂ්‍ය නායක තනතුර ලද පසු තව තවත් නිහතමාන විය. 'ප්‍රධාන ශිෂ්‍ය නායකයා ලෙස මා අනෙක් ළමයින්ට ආදර්ශයක් විය යුතුයි' සම්පත් මිතුරන්ට කීවේ ය. එ සේ කීවා පමණක් නො ව එය ක්‍රියාවෙන් ද ඔප්පු කෙළේ ය. පාසලේ සියලු බාහිර කටයුතු සඳහා ඔහු පෞද්ගලික ව මැදිහත් විය.
'මම කොහොමහරි විශ්වවිද්‍යාලයට යනවා. එතනින් පස්සෙ රස්සාවට, ඊට පස්සෙ තාත්ත දුක් විඳින්න ඕනෙ නෑ. මම අම්මටයි තාත්තටයි සලකගෙන ඉන්නවා.' සම්පත් නිතර ම මාපියන්ට කීවේ ය.
ඕනෑවට වඩා විෂය බාහිර කටයුතුවලට කාලය මිඩංගු කළ නිසා දෝ පළමු වර උසස් පෙළට පෙනී සිටි සම්පත් ලබා තිබුණේ 'බී' සමාර්ථ හතරකි. ඊ ළඟට වතාවේ කොහොමහරි විශ්වවිද්‍යාලයට යන බව මිතුරන්ට කී ඔහු, දෙවන වර ඉහළින් ම සමත් වූයේ ජීවිත ගමන සරසවියේ දී නිම කරන්නට සිතා නම් නො වේ.
ආර්ථික විද්‍යා විශේෂවේදී උපාධියට අයත් විෂයයන් හදාරන අතරේ මුල දී සම්පත් ශිෂ්‍ය සංගමයේ කටයුතුවලට දායක විය. එහෙත් පවුලේ අඟහිඟ වැඩි වන විට ඉගෙනීමට නො යෙදෙන කාලය තාවකාලික පර්යේෂණ ආයතනයක සේවය කිරීමට යොදා ගත්තේ ය. එයින් ලබන වැටුප සහෝදරයා ගේ අමතර පන්තිවලට ලබා දුන්නේ ය. ඔහු ගේ පතපොත සඳහා වියදම් දුන්නේ ද සම්පත් ය.
'අයියා හැම තිස්සෙම කිව්වේ මේ ජීවිතයෙන් ගොඩ එන්න පුළුවන් ඉගෙන ගත්තොත් විතරයි කියල. මට හැමදාම කියනවා අම්මයි තාත්තයි අපි වෙනුවෙන් හුඟාක් දේ කරා. දැන් අපි දෙමාපියො වෙනුවෙන් යුතුකම් ඉටු කරන්න ඕනේ කියල. විශ්වවිද්‍යාලයේ ඉඳන් කුඹුරු වැඩ කාලේට අයිය එනවා. ඒ සේරම ඉවර කරල තමයි යන්නෙ.' සම්පත් ගේ සොහොයුරු සාගර ජයලත් අපට කී ය.
අන්තිමට ම සම්පත් දෙපයින් ගෙදරට ආවේ ගෙවුණු මැයි 21 වැනි දා ය. මාමා කෙනකු බවට පත්වී මාසයක් ඉක්ම ගියත්, දැක ගත නො හැකි වූ සොහොයුරිය ගේ බිළිඳු දරුවා බැලීමට එදා ඔහු ගියේ ය.
උසස් පෙළ ලියා නිවෙසට වී සිටි සොහොයුරා සමඟ ඔහු බොහෝ අනාගත බලාපොරොත්තු ගැන කතා කළේ ය. ජුනි 07 වැනිදා යළි පැමිණෙන බවත්, එවිට සොහොයුරා කොළඹ කැඳවා ගෙන යන බවත් සම්පත් කීවේ ය. රැකියාවක් සොයා දෙන බවට සම්පත් සොහොයුරාට කී ය.
"සම්පත් එක්ක මම පර්යේෂණ ආයතනයක තාවකාලිකව වැඩ කරා. ගිය සෙනසුරාදා අසනීප වෙලා උන්නු හින්ද මම වැඩට ගියේ නෑ. සවස වැඩ ඇරිලා සම්පත් සරසවියට ඇවිත් තියෙනවා. ඒ වෙන කොට පිහි ඇනුමට සැක කරන හතර දෙනා පිහි අරගෙන සරසවිය ඇතුළට ඇවිත් තියෙනවා. අද එකෙක් බාවනවා කියල කෑගහන කොට සද්දෙ ඇහුන සම්පත් පුස්තකාලේ ඉඳගෙන සිද්ධිය උණු තැනට දුවගෙන ඇවිත්." තෙවන වසර සිසුවකු වන සුජිත් කුමාර කියයි.
වෛරයෙන් දැල්වෙමින් තිබූ දෑස් සම්පත්ට පෙනුණේ නැත. ලේ සුවඳ සොයා ඉව ඇල්ලු පිහියා, සම්පත් ගේ සිරුර පසාරු කළේ ය. සියලු ආරක්ෂක දෙවි දේවතාවන් අහක බලා උන් ඒ මොහොතේ සරසවි බිම තෙත් කරමින් සම්පත් ගේ රුධිරය ගලා ගියේ ය.
ඉරිදා එන බව කී පුතු ගැන මිහිරි සිහින දකිමින් නින්දේ උන් ඩිංගිරි බණ්ඩා සොයා පැමිණි සම්පත් ගේ මිතුරෝ පියා කොළඹ කැඳවා ගෙන ගියේ පුතු රෝහල් ගත කළ බව කියමිනි. පුතුට ඉක්මන් සුවය පතා අම්මා පඬුරක් ගැට ගැසුවා ය. එහෙත් ඒ වන විටත් මේ වියරුහුණු සමාජයෙන් සම්පත් සදහට ම සමුගෙන ගොසිනි. රෝහලට ආ ඩිංගිරි බණ්ඩා සිහිසුන් ව ඇද වැටුණේ පිහි පහරවලින් විකෘති ව තිබු පුතු සිරුර දැකීමෙනි.
06 වැනි ඉරිදා යළිත් නිවෙසට එන බව කී සම්පත් ඒ පොරොන්දුව කඩ කෙළේ නැත. දෙපයින් ඇවිද නිවෙසින් නික්ම ගිය ඔහු සතර දෙනකු ගේ කරපිටින් යළි නිවෙසට ආවේ යළි කිසි දිනයක අවදි නොවන නින්දේ සැතපීගෙන ය.
නිසල වූ සම්පත් පිළිගැනීමට එසැවුණු සිය ගණනක් බැනර් අතරේ එකක් කැපී පෙනිණි.
"සරසවිය අලුගෝසුවන් ගේ නවාතැන ද?"
සම්පත් සමඟ එකට ගමේ දිවි ගෙවූ වල්පොල තරුණ කැල එ සේ සඳහන් කර තිබුණේ සරසවිය යනු "බුද්ධිමතුන් ගේ තෝතැන්නක්" බව ඒ වන තෙක් ඔවුන් ඇදහූ නිසාවෙනි.
පසන්
සේයාරූ - බන්දුල විජේසුරේන්ද්‍ර
<PIC>1. සම්පත්</PIC>
<PIC>2. ඩිංගිරි බණ්ඩා මහතා</PIC>
<PIC>3. සොහොයුරා</PIC>
<PIC>4. සම්පත් ගේ පියා අස්වැස්වීමට තැත් කරමින්</PIC>
</ART>
<ART>
මාධ්‍ය නිවාසයක්
කොළඹ ප්‍රධාන කාර්යාලයකට කැඳවනු ලබන ප්‍රාදේශීය වාර්තාකරුවකුට පසු දින වන තුරු නවතින්නට සිදු වූ විටක, හෝටලයක නවතින්නට වත්කම් නැති ව, පිටකොටුවේ භවනකට ගොස් තෝසයක්, වඩයක් කා, පාර පැන, කොටුවේ දුම්රිය පොළට පැමිණ වේදිකා ටිකට්ටුවක් ගෙන එමඟින් ඇතුළට රිංගා බංකුවක් මත දිගා වී, රාත්‍රිය ගත කරන්නේ නම් මෙ රට මාධ්‍යවේදීන්ටත්, මාධ්‍යය කෙරෙහි අවධානය යොදන අනෙකුත් රටවැසියනටත් කම්පා නො වී සිටිය හැකි ද?
මෙවන් ශෝචනීය තත්ත්වයනට මුහුණ පාන මාධ්‍යවේදීන් මේ රටේ නැතැයි කිය හැකි ද? එසේ ම කොළඹ පැමිණ අඩ කුසගින්නේ පසුවන, ඇඳුම් මාරු කැර ගැනීමට ලොංචරිවලට රිංගන ප්‍රාදේශීය මාධ්‍යවේදීන් නැතැ යි කිය හැකි ද?
කොළඹ එන ප්‍රාදේශීය මාධ්‍යවේදීන්ට අසාධාරණ නො වන මුදලක් ගෙවා, නව තින්නට, කෑම් බීම් ලබා ගන්නට, වැසිකිළි යන්නට, නා ගන්නට, ඇඟ පත මුව සෝදා ගන්නට, ඇඳුමක් මාරු කැර ගන්නට, ටිකක් විවේක ගන්නට තැනක් තිබේ ද?
එසේ ම කොළඹ කන්තෝරුවල සේවයේ නියුක්ත මාධ්‍යවේදීන්ට වුව ටිකක් විවේක ගන්නට, රැස්වන්නට, නිදහස් කතා බස් සාකච්ඡා කරන්නට තැනක් තිබේ ද?
බෙහෙවින් දියුණු වූ රටවල පමණක් නො ව ඉහළ තලයට ම නො නැඟුණු බොහෝ රටවල ද මාධ්‍යවේදීන්ට ඉහත කී නො කී පහසුකම් සලසන මාධ්‍ය නිවාස<FRWD>(Media Houses)</FRWD> හෝ පත්තර නිවහන්<FRWD>(Press Clubs) </FRWD>හෝ දක්නට ලැබේ. ඇතැම් රටවල ඒවා රජයෙන් පැවැත්වෙන අතර තව ඇතැම් රටවල මාධ්‍යවේදී සමිති සංගම් මඟින් පැවැත්වේ. මේ රටේ අපට මේ භාග්‍යය කිසි කලෙක නිසියාකාරව නො ලැබිණි.
ඉහත කී පහසුකම් සුළු වශයෙන් හෝ සැලැසුණු තැනක් ශ්‍රී ලංකා පත්‍රකලා සංගමය මඟින් 1965 වර්ෂයේදී බිහිවිණි. ඒ, ලේක්හවුසිය ඉදිරිපිට රීජන්ට් මන්දිරයෙහි ය. එවක ශ්‍රී ලංකා පත්‍රකලා සංගමයේ සභාපතිවරයා වූ පියසේන නිශ්ශංක මහතාටත්, ප්‍රධාන ලේකම් වූ මටත් ඒ පත්තර නිවහන පිහිටුවන්නට උදවු උපකාර කළ විශේෂ තිදෙනෙක් වූහ. ඒ වූ කලි අගමැති ඩඩ්ලි සේනානායක මහතාත්, ඒ මහතා ගේ චඃගෝළයා මෙන් ම මගේ ගජයාත් වූ ආර්. ප්‍රේමදාස මහතාත්, රීජන්ට් මන්දිරයේ අයිතිකාරයා වූ සර් සිරිල් ද සොයිසා මහතාත් ය.
රීජන්ට් මන්දිරයේ බිම් මාලේ අලුතෙන් ඉදිවූ කොටසක අප පිහිටුවා ශ එය ඉංගිරිසියෙන් <FRWD>PRESS CLUB</FRWD> නම් වී. "පත්තර නිවහන" යනුවෙන් සිංහල නම තබන ලද්දේ නිශ්ශංක මහතා විසිනි. කල් ගත වන විට 'පත්තර' ලොප් වී 'නිවහන' යන්න පමණක් ඉතිරි විය. ඒ නිවහන මාධ්‍යවේදීන්ට ඉතා ප්‍රියමනාප තැනක් වූවා සේ ම කනට මිහිරි නමක් ද වූයේ ය.
ආහාර පාන ගැනීම, ජලස්නානය කිරීම, ඇඳුම් මාරු කිරීම, නිදා ගැනීම, වැසිකිළි පාවිච්චිය, ගෘහස්ථ ක්‍රීඩා යන ආදි අත්‍යවශ්‍ය හැම දේකට ම පාහේ සීමාසහිතව හෝ පහසුකම් සැලැසුණු 'නිවහන' කොළඹ මාධ්‍යවේදීන්ට මෙන් ම ප්‍රාදේශීය අයටත් ඉතා ප්‍රිය මනාප තැනක් වූයේ ය. අවුරුදු පහළොවකටත් වැඩි කාලයක් මුළුල්ලේ මාධ්‍යවේදීන්ට ඒ ස්ථානය පරිහරණය කරනු හැකි වී.
එය පැවැතුණේත් මා නිසා ය, නැතිවුණේත් මා නිසා ය කිව අතිශයෝක්තියක් නො වේ. මා දුන් ඔත්තුව අනුව ප්‍රේමදාස මිත්‍රයා, ඩඩ්ලි සේනානායක මහතා ලවා සර් සිරිල්ට සැලකරවා තැන ලබා ගත් අන්දමත්, පසු කලෙක මගේ මිත්‍රයාම එය නැති කිරීමට මුල් වූ අන්දමත් දැක්වෙන දිගු කතාව මගේ 'දසක සතක මතක' පොතේ ලොකු පරිච්ඡේදයකි.
එය කෙටියෙන් කියතොත් මෙසේ ය: ඩඩ්ලිගෙ කීමට සර් සිරිල් ඒ ස්ථානය අපට දෙන්නට කැමැති වී මට මෙ සේ කීවේ ය. "මට ගෙවල් කුලී අය කර ගන්ට ඔය සමිතියේ එක එකා පස්සෙ යන්ට බෑ. ඒ ස්ථානය ඔහේගෙ නමට දෙන්නම්. ගෙවල් කුලිය ගැන මට ඔහේ වග කියන්න ඕනෙ" මේ කතාව අනුව 'නිවහන' පැවැත්තේ මගේ නමිනි. මා පත්‍රකලා සංගමයේ ප්‍රධාන ලේකම් වූ අතර ලේක් හවුසියේ ජනතා පත්‍රයේ කතුවරයා ද වීමි.
හොඳින් කල දවස ගෙවී ගියේ ය. අවුරුදු පහළොවකට පසු ලොකු ලොකු වෙනස් කම් සිදු වී ඇත. උසස් වෙවී ගිය මගේ මිත්‍රයා දැන් රටේ අගමැතිවරයා ය. නිවාස අමාත්‍යාංශය ද ඔහු යටතේ ය. ඔහු ගේ කිසි ම මැදිහත්වීමක් නැති ව වුව ද ආර්. බෝධිනාගොඩ මහතාගෙන් මට ද පොඩි තල්ලුවක් ලැබී තිබිණි. ඒ 'ජනතා' හා 'යොවුන් ජනතා' යන දෙකට අමතර ව 'සිළුමිණ' පත්‍රයයි.
එකල්හි මගේ වැඩි අවධානය යොමු වූයේ 'සිළුමිණ' කෙරෙහි ය. හරබර කතු වැකි ලියන්නට සුදුසු කරුණු සොයන්නට වීමි. 'ගම්උදාව' යටතේ ප්‍රත්‍යන්තයක පුංචි ගෙවල් කීපයක් තනා ඒවා විවෘත කරන උත්සවය වෙනුවෙන් කොළඹ පෝස්ටර් ගසමින් ද, බොහෝ මුදල් වියදම් කොට අපූරු ආරාධනා පත්‍ර දහස් ගණනක් මුද්‍රණය කොට දිගට හරහට ආරාධනා කිරීමෙන් ද නාස්ති කරන මුදල් කන්දරාවෙන් තවත් ගෙයක් දෙකක් හදන්නට හැකි නොවේදැයි මම 'සිළුමිණ' කතුවැකියකින් ප්‍රශ්න කළෙමි. තරුණ කාලේ සිට එකට සිටි මගේ මිත්‍රයා මගේ අත් අකුරු හොඳින් හඳුනයි. එදා සිළුමිණේ කතුවැකි පළ වූයේ මගේ ම අත් අකුරෙනි.
නිවාස අමාත්‍යාංශයෙන් මට ලියුමක් ලැබිණි. එහි සඳහන් වූයේ සත් දවසක් ඇතුළත, නිවහන පිහිටි කොටස නිවාස අමාත්‍යාංශයට බාර දී එතැනින් පිට විය යුතු බව ය. ඒ වකවානුව වන විට නිවහන් ගොඩනැගිල්ලේ අයිතිකාරයා වූයේ කොළඹ තරුණ බෞද්ධ සමිතියයි. කලකට පෙර සර් සිරිල්, රීජන්ට් මන්දිරයේ නිවහන ද ඇතුළත් කොටස තරුණ බෞද්ධ සමිතියට පරිත්‍යාග කළේ ය. එතැන් සිට අප ගෙවල් කුලී ගෙවූයේ කොළඹ තරුණ බෞද්ධ සමිතියට ය. මේ අතර ඒ කොටස නිවාස දෙපාර්තමේන්තුවට පවරා ගන්නා ලදැයි යන කතාවක් පැතිරිණි.
සතියක් ඇතුළත පිට වෙන්නැයි නිවාස කොමසාරිස්වරයා මා නමට එවූ ලියවිල්ල ද රැගෙන අපි අභියාචනාධිකරණයට ගියෙමු. අපේ පැමිණිල්ල ඇසූ විනිශ්චයකාර තුමා, පිට වී යන්නේ නැතිව සිටීමේ <FRWD>(Stop order)</FRWD> නියෝගය අපට දුන්නේ ය. ඒ නියෝගය අපට ලැබුණේ 1982 වර්ෂයේ අගෝස්තු මස 2 වැනි දින සවස හතරට පමණ ය. සතුටට පත් අපි ඒ ප්‍රීතිය භුක්ති විඳිනු පිණිස ගෝල්ෆේස් හෝටලය පිටුපස වූ අපේ සංගමයේ අලුත් අවන්හලට ගියෙමු.
අඳුරු වැටී ටික වේලාවකට පසු හති දමමින් එහි පැමිණි අපේ නිවහනේ මුරකරු වූ මෙන්ඩිස් කියා සිටියේ ඔහු කඩේට ගිය අතර පැමිණි පිරිසක් දොර කඩා නිවහන බලහත්කාරයෙන් අල්ලා ගෙන ඇති බව ය. පාතාලේ පෙනුම ඇති ඒ කණ්ඩායම මෙන්ඩිස් ද පන්නා දමා ඇත. ධර්මපාල වෙත්තසිංහත්, මමත් වහා ම එහි ගියෙමු. එහෙත් නිවහනට ඇතුළු වීමට අපට නො හැකි විය. අවි අමෝරා ගත් මැරයෝ "පණට ආදරේ ඇත්නම් ඇතුළු වෙන්න එපා" යැයි අපට තර්ජනය කළ හ. පොලිස් භටයන් කීප දෙනකුද සිටි නමුත් ඔවුන් ද ඒ පැත්තට බව පෙනිණි. අපි
කොටුවේ පොලිසියට ගොස් මේ බව කියා සිටියෙමු. එහෙත් පැමිණිල්ල ලියා ගන්නට බැරි බව පවසන ලදි. එයට හේතුව කිමෙක්දැයි අපි විමැසීමු. "ඉහළින් ආ නියෝගයක්!" යි කියන ලදි.
අපේ සියලු බඩුමුට්ටුත් පොත්පත් හා ටෙලිෆෝන දෙකකුත් එහි තිබියදී හිස් අතින් අපට පාරට බසින්නට සිදු විණි. අපි අධිකරණයට ගියෙමු. නඩු කීවෙමු. නීතිවේදී නිමල් සිරිපාල ද සිල්වා මහතා සතයකුදු අය නො කැර, අතින් ද වියදම් කැර ගෙන අප වෙනුවෙන් වැඩ කළේ ය. ජනාධිපති නීතිඥ එච්. එල්. ද සිල්වා මහතා සහනදායක මුදලකට අප වෙනුවෙන් පෙනී සිටියේ ය. නඩුව අපට වාසි දායක බව දිගට ම පෙනිණි.
තීන්දුව දෙන්නේ හෙට ය. රජය වෙනුවෙන් පෙනී සිටි නියෝජ්‍ය නීතිපතිවරයා ගේ දේශනය මැද ඔහු දැක්වූ කරුණකට එකඟ නො වූ අතුකෝරාල විනිශ්චය කාරතුමා "අපට ඕනෑ යුක්තිය ඉටු කිරීමට යැ" යි කී සැණින් උසාවියේ නඩු බලන්නට පැමිණ සිටි බර්ගර් ජාතිකයෙක් නැඟිට යන්නට ගියේ ය. ඔහු හැමදා ම නඩු විභාගය බැලීමට පැමිණි රජයේ සේවකයෙකි. ඔහු මේ නඩු විභාගය බලන්නට එන්නේ කවුරුන් වෙනුවෙන්දැයි අපි දැන සිටියෙමු. ඔහු නැගිට ගිය ඒ ගමන අපට ඇල්ලුවේ නැත.
පසු දින තීන්දුව ලැබුණේ අපට අවාසිව ය. 'ඔක්කොම හරි! නමුත් මේ පැමිණිල්ල එන්නට තිබුණේ තරුණ බෞද්ධ සමිතියෙනැ' යි නඩුව විභාග කළ විනිශ්චය මණ්ඩලයේ සභාපතිවරයා වූ අග්‍ර විනිශ්චයකාරතුමා සිය තීන්දුව දෙමින් කියා සිටියේ ය.
මාධ්‍ය සමාජය
මෙ සේ මහ මඟට තල්ලු කරනු ලැබූ මාධ්‍යවේදීන්ට සුළු සහනයක් සැලැසුණේ අවුරුදු කීපයකට පෙර ජනාධිපතිතුමිය ගේ අනුග්‍රහයෙන් කොළඹ කොටුවේ ට්‍රාන්ස්වර්ක්ස් හවුස්හි පත්තර නිවහනක් ඇරැඹීමට පොඩි තැනක් ලැබීමෙනි. එහෙත් එය, ඉහත කී පහසුකම් සහිත මාධ්‍ය නිවාසයක් පැවැත්වීමට තරම් සුදුසු තැනක් නො වේ.
'නිකං ඉන්න එකාට අහල ගියත් මදැ'යි කීවා සේ මාධ්‍යවේදීන්ට යන්තම් අඩිය ගහගන්නට එය ප්‍රමාණවත් විය. එහෙත් සිදු වූයේ අනෙකකි. මාධ්‍යවේදීන් නො වන අයගෙනුත් පිරුණු සුරාසලක් වන්නට වැඩි දවසක් ගත වූයේ නැත. එහි තත්ත්වය ඉතා නරක අතට හැරෙන්නට වූ විට ඒ බව පෙන්වා දෙමින් මම දිනමිණ පත්‍රයට ලිපි තුනක් ම ලියුවෙමි. පලක් නො වීය.
'මාධ්‍ය සමාජය' නම් වූ බෝඩ් ලෑල්ල යට තැබෑරුමක් පැවැත්වෙන්නේ රජයට අයත් ගොඩනැගිල්ලක බැවින් එයට මැදිහත් වන ලෙස මාධ්‍ය ඇමැතිවරයා වූ ඉමිතියාස් බාකීර් මාකාර් මහතා ගෙන් අපි ඉල්ලා සිටියෙමු. ඇමැති පදවියක් දැරුව ද ඔහු අහිංසක අසරණයකුව සිටි බව පෙනිණි.
මාධ්‍ය පුහුණුව
ඉමිතියාස් බාකීර් මාකාර් මහතා ඇමැති වරයකු වුව ද කිසි ම බලයක් නැති තත්ත්වයට වැටී සිටි බව අපට ප්‍රත්‍යක්ෂ වූයේ මාධ්‍යවේදීන් පුහුණු කිරීම පිළිබඳ ප්‍රශ්නය පැන නැඟුණු අවස්ථාවේ ය.
අවුරුදු හත අටකට පෙර ශ්‍රී ලංකා පුවත්පත් මණ්ඩලය මගින් මාධ්‍යවේදින් ගේ බස දැනුම නංවන පාඨමාලාවක් ආරම්භ විණි. මහාචාර්ය අනුර වික්‍රමසිංහ මහතා හා සමඟ එය පවත්වා ගෙන යන්නට මට මඟ පෙන්වීම කරන ලද්දේ මහාචාර්ය ජේ. බී. දිසානායක මහතා විසිනි. විටින් විට ඒ මහතා විසින් ද දේශන පවත්වන ලදී. දවසින් දවස ඒ පාඨමාලාව ජනප්‍රිය වන්නට විය. මෙවන් පාඨමාලාවක් අරඹන්නට මා පෙළඹවූ හිතමිත්‍ර ධර්මසිරි සේනානායක මහතා, එහි වියහියදම් සඳහා අමාත්‍යාංශයෙන් පුවත්පත් මණ්ඩලයට දෙන ප්‍රතිපාදන ද වැඩි කළෙන් තව තව ද ශිෂ්‍ය ශිෂ්‍යාවන් බඳවා ගන්නට හැකි වී, විසි දෙනකුගෙන් පටන් ගත් මේ පාඨමාලාවේ ශිෂ්‍ය සංඛ්‍යාව පස් ගුණයකින් ඉහළ නැංගේ ය. කිසි ම මුදලක් අය නො කැර උගැන්වූ ඒ පාඨමාලාවට නවක මාධ්‍යවේදීන් මෙන් ම මාධ්‍යයට ආසා කළ වෙනත් නවකයෝ ද බැඳෙන්නට වූහ.
අලුත් ආණ්ඩුවක් ඇති වී පුවත්පත් මණ්ඩලයේ ගෙල මිරිකන්නට සූදානම් වූ විට මේ පාඨමාලාව තව දුරටත් කළ නො හැකි යැයි එම මණ්ඩලයේ නිලධාරීහු පස්සා ගැසූ හ. සභාපතිවරයකු හෝ මණ්ඩලයක් හෝ නැති ව ඉතිරි වූ නිලධාරි කීප දෙනා හිතුවක්කාර අන්දමින් වැඩ කරන්නට වූයේ පාළු ගෙයි වළං බිඳින්නාක් මෙනි. මාධ්‍යවේදීන් ගේ බස දැනුම නංවන මේ පාඨමාලාවට වියදම් කරන්නට මුදල් නැතැයි කීව ද ඒ නිලධාරින් කළේ පාසල් සිසුන්ට මාධ්‍යය හඳුන්වා දෙන්නට යැයි කිය කියා රට පුරා සවාරි ගසමින් අරට වැඩි මුදලක් වැය කිරීම ය. එසේ වියදම් කරන ලද්දේ පුවත්පත් මණ්ඩලයේ ඉතිරි වී තුබූ මුදල් ය.
ශ්‍රී ලංකා පත්‍ර කලා සංගමයේ අපි මේ වැරැදි වැඩේ ගැනත් මුදල් නාස්තිය ගැනත් ඉමිතියාස් බාකීර් මාකාර් ඇමැතිතුමා ගේ සැලැකිල්ල යොමු කැරවීමු. එහෙත් ඔහුගෙන් කිසිවක් ම නො කැරිණි. අපට ලැබුණේ අවංක හිතවත් සිනාරැලි පමණි. ඔහු ඇමැතිවරයකු වී සිටියේ නමට පමණකැයි අපට සිතිණි. ඇත්ත වශයෙන් ම ඒ ඇමැති කමත් කරන්නට ඇත්තේ අන් කෙනකු විය හැකි ය.
දැනට මේ රටේ මාධ්‍ය ඇමැතිවරයකු නැතත් අද හෙට ම හිස් තැන පිරෙනු ඇති. ඉන් පසු මේ රටේ මාධ්‍යවේදීන් සඳහා අගනුවර නියම මාධ්‍ය මන්දිරයක් - නියම මාධ්‍ය නිවාසයක් <FRWD>(Media House) </FRWD> පිහිටුවාලීම කෙරෙහි මාධ්‍ය ඇමැතිවරයා ගේ සැලැකිල්ල යොමුවේවා යි පතමු.
පිට පළාත්වලින් කොළඹට පැමිණෙන මාධ්‍යවේදීන්ට නවාතැන් ගත හැකි කාමර, භෝජන ශාලා, පුස්තකාල, ක්‍රීඩාගාර, රැස්වීම් ශාලා, ටෙලිෆෝන්, ෆැක්ස් - කොම්පියුටර් - ඉන්ටනෙට් - ඊමේල් - පහසුකම් ඇති නවීන අංගෝපාංගවලින් යුක්ත මාධ්‍ය මන්දිරයක් පිහිටුවාලීම යුගයේ අවශ්‍යතාවක් වන්නේ ය.
මාධ්‍ය අමාත්‍යාංශය මේ ගැන යොමු වුවහොත් මේ කර්තව්‍යය සඳහා විදේශාධාර ලබා ගැනීම වුව දුෂ්කර විය නො හැකියි. නෝර්වේ ස්වීඩන් - ජපන් - ජර්මන් වැනි රටවලින් මෙවන් වැඩකට ආධාර ලබා ගත හැකි ද යන්න සොයා බැලීමත් මාධ්‍ය අමාත්‍යාංශයෙන් සිදු විය යුතු ය.
ඩී. එෆ්. කාරියකරවන
</ART>
<ART>
1 වැනි කොටස
උසාවියෙන්
දිසා විනිසුරුවරු තිදෙනෙක් මහාධිකරණ විනශ්චයකාරවරුන් ලෙස පසුගිය බ්‍රහස්පතින්දා (03) සවස අග විනිසුරු සරත් එන්. සිල්වා මහතා ඉදිරියේ දිවුරුම් දුන්හ.
අයි. එම්. අබේරත්න, එච්. සී. ජේ. මඩවල හා රෝහිණි වල්ගම යන මහත්ම මහත්මීහු මෙසේ දිවුරුම් දුන් නව මහාධිකරණ විනිසුරුවරු වෙති. මොවුහු හලාවත, ගාල්ල සහ බලපිටිය යන මහාධිකරණවලට පත් කරනු ලැබ සිටිති.
'සිළුමිණ' මගින් තොරතුරු අනාවරණය කරන ලද බුදුන් වහන්සේ ගේ රූපය මුද්‍රිත කාන්තා නාන ඇඳුම් කට්ටල සහ වෙනත් භාණ්ඩ ආනයනය කිරීම හා අලෙවි කිරීම අභියෝගයට ලක් කරමින් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කැරුණේ පසුගිය බ්‍රහස්පතින්දා (03) ය.
පෙත්සම ගොනු කළේ කොළඹ ශ්‍රී සම්බෝධි විහාරස්ථානයේ පූජ්‍ය දරණාගම කුසලධම්ම නාහිමියෝ ය.
මේ පෙත්සම මගින් පොලිස්පතිවරයා, රේගු අධ්‍යක්ෂ ජනරාල්වරයා ඇතුළු පිරිසක් වගඋත්තරකරුවන් ලෙස නම් කැරී තිබේ.
හිටපු අග්‍රාමාත්‍ය රනිල් වික්‍රමසිංහ මහතා සහ එල්. ටී. ටී. ඊ. සංවිධානයේ නායක වේළුපිල්ලේ ප්‍රභාකරන් අතර ඇති කරගෙන තිබෙන අවබෝධතා ගිවිසුම බල රහිත කරන්නැයි ඉල්ලා ගොනු කර තිබූ පෙත්සම ජුනි මස 28 වැනි දා යළි සලකා බැලීමට අභියාචනාධිකරණය ඉකුත් සතියේ තීරණය කළේ ය.
මේ පෙත්සමේ වග උත්තරකරුවන් ලෙස නම් කරනු ලැබ ඇති පසුගිය එ. ජා. ප. රජයේ සිටි අමාත්‍ය මණ්ඩලය වෙනුවට නව එක්සත් ජනතා නිදහස් සන්ධාන රජයේ අමාත්‍ය මණ්ඩලය නම් කර සංශෝධනය කිරීමට ද අභියාචනාධිකරණය අවසර ලබා දී තිබේ.
මේ අතර කතළුවේ රතනසීහ හිමියෝ තමා පාර්ලිමේන්තු මන්ත්‍රීධූරයෙන් ඉල්ලා අස් නොවූ බවට ද තමා වෙනුවට අක්මීමන දයාරතන හිමියන් පාර්ලිමේන්තුවට මන්ත්‍රීවරයකු ලෙස පත් කිරීම අභියෝගයට ලක් කරමින් ද පෙත්සමක් ගොනු කළහ.
මේ පෙත්සම ඉකුත් 04 වැනි සිකුරාදා සලකා බැලුණේ කොළඹ දිසා විනිසුරු එස්. එම්. එස්. සමරකෝන් මහතා හමුවේ ය.
පෙත්සමෙන් අධිකරණය සහ ව්‍යවස්ථාදායකය අතර ගැටුමක් නිර්මාණය වන තත්ත්වයක් උදාවන බවත්, ව්‍යවස්ථාදායකට නියෝග පැනවීමට අධිකරණයට බලයක් නොමැති බවත් ජාතික හෙළ උරුමය පක්ෂයේ ලේකම් පාඨලි චම්පික රණවක මහතා වෙනුවෙන් කරුණු දැක්වූ නීතිඥ මනෝහර ද සිල්වා මහතා පෙන්වා දුන්නේ ය.
ජනාධිපති නීතිඥ විජේදාස රාජපක්ෂ මහතා පෙත්සම්කාර රතනසීහ හිමියන් වෙනුවෙන් කියා සිටියේ සිය සේවාදායකයන් ගේ ඉල්ලා අස්වීම බලහත්කාරයෙන් උන්වහන්සේ පැහැරගෙන ගොස් සිදු කරන ලද ක්‍රියාවක් වීම නිසා එම ඉල්ලා අස්වීම පිළිබඳ ව හබ කිරීමට අධිකරණයේ පිහිට පැතීම හැර වෙනත් විකල්පයක් නොමැති බව ය.
පෙත්සම සලකා බැලූ දිසා විනිසුරුවරයා පාර්ලිමේන්තු මන්ත්‍රීවරයකු ලෙස දිවුරුම් දීමෙන් වළකින්නැයි විත්තිකාර අක්මීමන දයාරතන හිමියන්ට වාරණ නියෝගයක් පැනවීය.
අංක 7092/ විශේෂ දරන මේ පෙත්සම ජුනි මස 11 වැනි දා යළි කැඳවීමට නියමිත ව ඇත.
දිසා අධිකරණය අක්මීමන දයාරතන හිමියන්ට නිකුත් කර තිබූ වාරණ නියෝගය පාර්ලිමේන්තුව යළි රැස්වීමට නියමිත ඉකුත් අට වැනි අඟහරුවාදා වන විටත් දයාරතන හිමියන්ට භාරදී නොතිබිණි.
දැනට රක්ෂිත බන්ධනාගාරගත කර සිටින ශ්‍රී ලංකා ක්‍රිකට් ආයතනයේ හිටපු සභාපති තිලංග සුමතිපාල මහතා ගේ ඇප පෙත්සම විභාග කිරීම සඳහා ත්‍රි පුද්ගල අභියාචනාධිකරණ විනිසුරු මඬුල්ලක් අභියාචනාධිකරණ සභාපති සලීම් මාර්සුක් මහතා නම් කළේ පසුගිය තුන් වැනි බ්‍රහස්පතින්දා ය. එහි සභාපති විනිසුරුවරයා ලෙස ඇන්ඩෲ සෝමවංශ මහතා පත් කැරිණි. සෙසු සාමාජික විනිසුරුවරුන් දෙදෙනා වූයේ කේ. ශ්‍රීපවන් හා ගාමිණි ආ. ල. අබේරත්න යන මහත්වරුන් ය.
ඉකුත් 09 වැනි බදාදා මේ ඇප පෙත්සම විභාගයට ගත් අවස්ථාවේ දී නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් පාලිත ප්‍රනාන්දු මහතා කරුණු දක්වමින් සඳහන් කළේ මෙරට පාර්ලිමේන්තු ව්‍යවස්ථාදායකය අධිකරණයට පවරා ඇති බලතලවලට පිටින් ක්‍රියා කිරීමට අධිකරණයට ඉඩක් නැති බව ය.
ආගමන හා විගමන පනත උල්ලංඝනය කළ බවට චෝදනා ලැබ නඩු විභාගයකට මුහුණ දී සිටින තිලංග සුමතිපාල මහතාට ඇප ලබාදීමට අධිකරණයට නෛතික අවකාශයක් නැති බව පාලිත ප්‍රනාන්දු මහතා ප්‍රකාශ කළේ ය.
නීතියෙන් අධිකරණයට බලයක් පවරා නොමැති අවස්ථාවක දී එවන් බලයක් ආරෝපණය කර ගනිමින් කටයුතු කිරීමට ශ්‍රේෂ්ඨාධිකරණයට පවා නොහැකි බව නියෝජ්‍ය සොලිසිටර් ජනරාල්වරයා මෙහි දී අවධාරණය කළේ ය.
පොලිසියට කැඳවා ප්‍රශ්න කිරීමේ දී වැදි භාෂාවෙන් කතා කිරීම නිසා නීති විරෝධී ලෙස පොලිසියේ රඳවා තබා හිරි හැර කිරීම හේතු කොටගෙන සිය මූලික අයිතිවාසිකම් කඩ වී ඇති බව දක්වමින් මහියංගන ආදිවාසී ඌරුවරිගේ කැකුළා මහතා අග විනිසුරුවරයා වෙත පැමිණිල්ලක් ඉදිරිපත් කර තිබිණි.
මහියංගන පොලිසියේ සුළු පැමිණිලි අංශයේ ස්ථානාධිපති ආනන්ද ඒකනායක මහතා ඇතුළු පිරිසක් මේ පැමිණිල්ලෙන් චෝදනා ලැබ සිටිති.
අගවිනිසුරු සරත් එන්. සිල්වා මහතා මේ පිළිබඳව ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කිරීමට නීති ආධාර පදනමට යොමු කළේ ද පසුගිය සතියේ දී ය. ඊට අදාළ ව ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනු කිරීමට නීති ආධාර පදනම ක්‍රියාකරගෙන යයි.
 න්නි ප්‍රදේශයේ සාධාරණ මැතිවරණයක් නොපැවති බවත්, මේ නිසා සිය මූලික අයිතිවාසිකම් කඩ වී ඇති බවත් දක්වමින් ගොනුකර තිබූ පෙත්සමක් ශ්‍රේෂ්ඨාධිකරණය හමුවේ ඉකුත් හත් වැනි සඳුඳා නිෂ්ප්‍රභ විය.
වවුනියාවේ පදිංචි කන්දයියා සිවනේශන් මහතා ගොනුකර තිබූ අංක 205/ 2004 දරන මේ මූලික අයිතිවාසිකම් පෙත්සම සලකා බැලුණේ ආචාර්ය ශිරාණි බණ්ඩාරනායක, අශෝක ද සිල්වා හා නිශ්ශංක උදලාගම යන ශ්‍රේෂ්ඨාධිකරණ විනිසුරු මඬුල්ලක් හමුවේ ය.
ශ්‍රී ලංකා මුස්ලිම් කොන්ග්‍රසයේ දේශපාලන කටයුතුවලට ඍජු ලෙස සම්බන්ධ වෙමින් අධිකරණ කටයුතු අපකීර්තිමත් තත්ත්වයකට ඇද දැමූ බවට චෝදනා ලැබූ මහේස්ත්‍රාත්වරයකු ගේ සේවය අත් හිටුවීමට අධිකරණ සේවා කොමිෂන් සභාව ඉකුත් සතියේ දී තීරණය කළේ ය. මෙසේ සේවය අත්හිටුවන ලද්දේ මුතූර් මහේස්ත්‍රාත් ඒ.එල්.ඒ. ගපූර් මහතා ගේ ය.
වාර්ගික කොටස් අතර අසමගිය ඇති වීමට තුඩු දෙන ආකාරයෙන් ක්‍රියාකරමින් අධිකරණ සේවය අපකීර්තියට ලක් කිරීම පිළිබඳ ව අදාළ මහේස්ත්‍රාත්වරයාට එරෙහිව චෝදනා පත්‍රයක් නිකුත් කළ බව ද අධිකරණ සේවා කොමිෂන් සභාවේ ලේකම් පී.ඩබ්ලිව්.ඩී. චන්ද්‍රා ජයතිලක මහතා පැවසී ය.
බුදුන් වහන්සේ ගේ රුව යොදා ගනිමින් කාන්තා පිහිනුම් ඇඳුම් මෙරටට ආනයනය කිරීම හා අලෙවි කිරීම අභියෝගයට ලක් කැරෙන පෙත්සම සලකා බැලුණේ අග විනිසුරු සරත් එන්. සිල්වා, නිහාල් ජයසිංහ හා රාජා ප්‍රනාන්දු යන ශ්‍රේෂ්ඨාධිකරණ විනිසුරු මඬුල්ල ඉදිරියේ ය.
පෙත්සම තහවුරු කරමින් නීතිඥ ප්‍රසන්න ලාල් අල්විස් මහතා කරුණු දැක්වූ අතර, නීතිපතිවරයා වෙනුවෙන් රජයේ ජ්‍යෙෂ්ඨ අධිනීතිඥ නිහාල් ජයවර්ධන මහතා පෙනී සිටියේ ය.
බුදුරුව යොදා ගනිමින් මෙවැනි අසංවර වාණිජ ක්‍රියා සිදු කිරීම වැළැක්වීමට ජාත්‍යන්තර ව විදේශ කටයුතු අමාත්‍යවරයා හරහා පියවර ගත යුතු බව අවධාරණය කළ අග විනිසුරුවරයා ප්‍රමුඛ විනිසුරු මඬුල්ල පෙත්සම් විභාගයට අවසර ලබා දුන්නේ ය.
රජයේ නීතිඥ නිහාල් ජයවර්ධන මහතා අධිකරණයට එකඟත්වයක් පළ කරමින් මෙවැනි වෙළෙඳ ද්‍රව්‍ය ආනයනය සහ අලෙවිය වැළැක්වීමට පියවර ගන්නා බව කියා සිටියේ ය. පෙත්සම ලබන අගෝස්තු මස පස් වැනි දා විභාග කිරීමට නියමිත ය.
උඩතලවින්න දස පුද්ගල ඝාතන නඩුවේ ප්‍රධාන විත්තිකරු වන හිටපු ආරක්ෂක නියෝජ්‍ය අමාත්‍ය අනුරුද්ධ රත්වත්තේ මහතාගේ ප්‍රධාන ආරක්ෂක නිලධාරී ප්‍රධාන පොලිස් පරික්ෂක ලොකු කුමාරගේ දොන් අනිල් ප්‍රියන්ත මහතා ජූනි මස 14 වැනි දා දක්වා රක්ෂිත බන්ධනාගාර ගත කිරීමට කොළඹ මහාධිකරණ ත්‍රිපුද්ගල විනිසුරු මඬුල්ල නියෝග කළේ ඉකුත් 08 වැනි අඟහරුවාදා ය.
එරික් බස්නායක, දීපාලි විජේසුන්දර හා සුනිල් රාජපක්ෂ යන මහාධිකරණ ත්‍රිපුද්ගල විනිසුරු මඬුල්ල මේ නියෝගය කළේ අදාළ ආරක්ෂක නිලධාරියා උඩතලවින්න දස පුද්ගල ඝාතන නඩුවේ පැමිණිල්ලේ සාක්ෂිකාර මහනුවර පොලිසියේ උප සේවා උප පොලිස් පරීක්ෂක ආනන්ද හේරත් මහතාට බලපෑම් කළ බවට පැමිණිල්ලෙන් එල්ල වූ චෝදනා හේතුකොට ගෙන ය.
එක්සත් ජාතීන් ගේ ජාත්‍යන්තර සංවර්ධන ආධාර පිළිබඳ සංගමයේ <FRWD>(USAID) </FRWD>රුපියල් මිලියන 33 ක ආධාර මෙරට නීති ආධාර කටයුතු සඳහා ලබාදීමට එම සංගමය, ශ්‍රී ලංකා නීතිඥ සංගමයේ නීති ආධාර පදනමේ සභාපති නීතිඥ හේමන්ත වර්ණකුලසූරිය මහතාට එකඟත්වය පළ කර ඇත.
මේ ආධාර යොදා ගනිමින් අසරණ ජනතාවට අවශ්‍ය නීති ආධාර වඩාත් ඵලදායි ලෙස ලබාදීමට හා නීති ආධාර මූල්‍ය පරිපාලනය දිවයින පුරා පවත්වාගෙන යාමට ශාඛා 54 ක් ඇරඹීමටත් තීරණය කර තිබෙන බව නීතිඥ හේමන්ත වර්ණකුලසූරිය මහතා පැවැසී ය.
තෝල්ක මුදලි
</ART>
<ART>
'මං තාමත් හොඳින් ඉන්නවා'
අවුරුදු 104 ඉක්මවන තුන්දෙණියේ උපාසිකාව
තමන් දන්නා කාලයක සිට හෙම්බිරිස්සාවක් පවා හැදී නැති පන්විල, කන්දේකුඹුරේ, දෙහිගොල්ල ගමේ කුරුන්දෙණියේ උපාසිකා මාතාව 104 වැනි විය පසුකරමින් සිටින්නීය. පන්විල ප්‍රාදේශීය ලේකම් කොට්ඨාසයේ සිටින වයස්ගත ම මාතාව ඇය ය.
වෙද මහත්මයකු වූ ඇගේ සැමියා මීට හතළිස් වසරකට පමණ පෙර මිය ගොස් තිබේ.
කුරුන්දෙණියේ උපාසිකාව දරුවන් හය දෙනකු ගේ මවකි. ඇයට මේ වන විට මුනුබුරු මිනිබිරියෝ විසිහතර දෙනෙක් සිටිති. අද ඇය දරු මුනුබුරන් ගේ නිවෙස්හි සතුටින් ජීවත් වෙයි.
'වයසට ගියත් මගෙ ඇස් හොඳට පේනවා. කං ඇහෙනවා. මං වට්ටි, පෙට්ටි, පැදුරු වියනවා. පොත් පත් කියවනවා. හැට්ටයක් රෙද්දක් ඉරුණොත් මං ම මහගන්නවා. හැබැයි ටිකක් කල්පනාව නං මදි.' ඇය කියයි.
අපි ඇයට සවන් දී ගෙන සිටියෙමු. ඇය අතීතය මෙනෙහි කළා ය.
'මං පුංචි කාලෙ ඉගෙන ගත්තෙ ගමේ පන්සලෙන්. පස්සෙ කාලෙ ගල්පිහිල්ලෙ ඉස්කෝලෙට ගියා. ගමේ පන්සලේදි ලොකු හාමුදුරුවො වදන්කවි පොත, සකස්කඩ, ගණ දෙවි හෑල්ල, බුදුගුණාලංකාරය වගේ පොත් ඉගැන්නුවා. හය හතර තේරෙන වයසෙ හිටන් මම අපෙ අම්මා එක්ක හතර පෝයට සිල් ගත්තා. බණ කතා අහන්න මං හරි ආසයි. නින්දට යන කොටත් අම්මා මට බණ කතා කියල දෙනව. මට හොඳට ගොයම් කවි, නෙළුම් කවි කියන්න පුළුවන්!' ඇය කියයි.
'ඉතින් කියමුකො අත්තම්මෙ අපිටත් ඇහෙන්න කවියක්!' අපි යෝජනා කළෙමු. ඇය අපූරු කවියක් ගායනා කළා ය.
'මගෙ වැඩ මං ම කරගන්නව පුතේ.' ඇය යළි අදහස් දක්වන්නට වූවා ය. මගෙ දරු මුනුබුරු මිනිබිරියො ලේලිලා මට හොඳට සලකනව. මට ඕනෑ දෙයක් කන්න ගෙනත් දෙනව. හැබැයි මං එදා වගේ ම අදත් කැමති ගමේ කොස් පොළොස්වලට, පලා කොළවලට. කුරක්කන් තලප, බඩ ඉරිඟු, ඇට ජාති කනවා. මං පලතුරු කිතුල් හකුරු ආසාවෙන් කනවා. මං මෙච්චර කලක් ජීවත්වෙන්ඩ මේ කෑම ජාතිත් හේතු වෙන්ඩ ඇති.
මට මතක ඇති කාලෙක මං ඉස්පිරිතාලෙකින් බේත් අරං නෑ. ඉඟුරු කොත්තමල්ලි ටිකක් තම්බලා බීවාම, කසාය ටිකක් බීවාම හැදීගෙන එන ලෙඩ සුව වෙනවා. දැන් හැදෙන අය ඒවට අකමැතියි, ඒ හින්දා ලෙඩ වැඩිකර ගන්නවා.
'අපේ ගම එදා පටන් දුම්බර රටාවලට ප්‍රසිද්ධයි. මට රේන්ද ගොතන්නත් පුළුවං. මං නිතර බණ පොත් කියවනවා. ඒවායෙන් ලැබෙන සුවය මට ලොකු ශක්තියක්. මං නිතර බණ දහම් මෙනෙහි කරනවා. ඒ නිසා අදත් හොඳ සුවෙන් ජීවත් වෙනවා!' ඇය පැවසුවා ය.
අපි ඇයට දිගාසිරි පතා සමුගතිමු.
විශේෂාංගය සහ ඡායාරූප
ගාමිණී සමරනායක
(මහනුවර සංචාරක)
</ART>
<ART>
1 වැනි කොටස
අපරාධ
අපේ රටේ සෑම මිනිත්තු දහයකට වරක් බල අපරාධයක් (අධිකරණය ඉදිරියේ නඩු පවරා දඬුවම් පැමිණවිය හැකි) සිදු වෙයි. සෑම මිනිත්තු තිහකට වරක් පුද්ගලයකුට එරෙහි අපරාධයක් සිදු වෙයි. සෑම මිනිත්තු 18 කට වරක් දේපළ අපරාධයක් සිදු වෙයි.
මේ බව හෙළිවී ඇත්තේ මෙරට අපරාධ සම්බන්ධයෙන් කරන ලද අලුත් ම සමීක්ෂණයකිනි.
ඒ අනුව මෙරට සෑම පැය හයකට වරක් මිනීමැරුමක් ද, ස්ත්‍රී දූෂණයක් ද සිදු වෙයි. සෑම පැය පහකට වරක් බරපතළ තුවාල සිදු කිරීමක් සිදු වෙයි. සෑම පැය හතරකට වරක් මාරාන්තික රිය අනතුරක් සිදු වෙයි. සෑම පැය 17 කට වරක් මිනීමැරුමකට තැත් කිරීමක් සිදු වෙයි. සෑම මිනිත්තු 105 කට වරක් පිහියා ඇනුමක් සිදු වෙයි. සෑම මිනිත්තු 18 කට වරක් සොරකමක් සිදු වෙයි.
මේ සියල්ල මෙසේ සිදු වෙද්දී අපරාධ නඩුවලට අදාළ සියයට 94 ක් සැකකරුවෝ අධිකරණය හමුවේ නිදහස් වෙති. එපමණක් නොව, අපරාධවලින් තවත් සියේට 24 කට අදාළ සැකකරුවන් හඳුනා ගැනීමටත් පොලිසියට නො හැකි වෙයි.
පර්යේෂණයට ලක් කළ වසර 12 ක (1990 - 2002) කාලය තුළ ශ්‍රී ලංකාවේ සිදුවී ඇති අපරාධ සංඛ්‍යාව හය ලක්ෂ හැට හත් දහස් දෙසිය හතළිස් එකකි. එම අපරාධවලින් නඩු පවරා ඇත්තේ අපරාධ දෙලක්ෂ පනස් දහස් හයසිය අසූ එකකට පමණි. ප්‍රතිශතයක් ලෙස එය සියයට 37.6 කි. එම නඩුවලින් වැරදිකරුවන් බවට ඔප්පු වී ඇති අවස්ථා ගණන හතළිස් එක් දහස් හයසිය දාහතරකි. ප්‍රතිශතය සියයට 6. 23 කි.
වෙනත් ලෙසකින් කිවහොත් පවරන ලද නඩු වලදී අපරාධකරුවන්ගෙන් සියයට 94 ක් නිදහස් වී තිබේ. තවත් අපරාධ එක් ලක්ෂ හැටතුන් දහස් හතළිස් නවයක සැකකරුවන් තවමත් හඳුනා ගෙන නැත. ප්‍රතිශතයක් ලෙස එය 24.4 කි. එයින් කියවෙන්නේ රටේ සිදුවන අපරාධවලින් හතරෙන් එකක සැකකරුවන් කවුරුන්දැයි තවමත් රට නොදන්නා බව ය.
සංවර්ධනය වෙමින් පවතින රටක් ලෙස ලංකාවට නීතිය හා සාමය සුරකින සමාජයක් පවත්වා ගෙන යෑම අත්‍යවශ්‍යය. රටක නීතිය හා සාමය බිඳ වැටී ඇත්නම් විදේශ ආයෝජකයෝ එවැනි රටක ආයෝජනයට ඉදිරිපත් නොවෙති. වැඩිපුර විදේශ ආයෝජන බලාපොරොත්තු වන රටක් ලෙස ලංකාව ද නීතිය ඛ්ා සාමය සුරැකීම කෙරෙහි වැඩි අවධානයක් යොමු කළ යුතු ය.
එසේ වුව ද ඉහත දක්වන සංඛ්‍යා ලේඛන පෙන්නුම් කරන අමිහිරි සත්‍යය වන්නේ අපේ රටේ නීතිය හා සාමය ස්ථාපිත කිරීම සඳහා බලධාරින් ඉක්මනින් උනන්දු විය යුතු බවය. මෙසේ රටේ අපරාධ වල සැකකරුවන් හෙළි කර නොගැනීම සම්බන්ධව හා අධිකරණයේ දී සැකකරුවන් නිදහස් වීම පිළිබඳ බොහෝ දෙනා ඇඟිල්ල දිගු කරන්නේ පොලිසියට ය. පොලිසියෙන් අපේක්ෂා කැරෙන්නේ නීතිය හා සාමය ආරක්ෂා කිරීම වන හෙයින් රටක අපරාධ සම්බන්ධ ව පොලිසියට ඇඟිලි දිගුවීම අසාධාරණ යැයි කිව නො හේ. එහෙත් අපරාධ මර්දනයට අසමත් වීමක් ගැන පොලිසිය විවේචනය කරනවාට වඩා ඊට බලපෑ හේතූන් පිළිබඳ ව සොයා බැලීම වඩා උචිත ය.
නීතිය ක්‍රියාත්මක කිරීම හා සාමය පවත්වාගෙන යාම පොලිසියේ මූලික වගකීමයි. නිදහස ලබන අවදියේ සහ නිදහසින් පසු ලංකාවේ පොලිසියට පැවරී තිබූ එකම වගකීම ද එයයි. එහෙත් 1950 දශකයෙන් පසු ලංකාවේ සමාජීය වෙනස්කම් රැසක් සිදු විය.
පළමු වරට ලංකාවේ වාර්ගික අරගල ඇරැඹිණි. පනහ දශකයෙන් පසු වරින් වර උත්සන්න වූ වාර්ගික ගැටුම් 1983 න් පසු යුද්ධයක් බවට පත් වූයේ ය.
ශිෂ්‍ය උද්ඝෝෂණ ඇරැඹූ අතර පසු කාලීන ව ඒවා ප්‍රචණ්ඩ උද්ඝෝෂණ බවට පත් විය.
කම්කරු උද්ඝෝෂණ උපවාස හර්තාල් වර්ධනය විය. අද වන විට ඒවා නිරන්තර සිදුවීම් බවට පත්ව ඇත.
විරැකියා ගැටලුව උග්‍ර විය. 1971 වසරේ දී පළමුවරට රජයට එරෙහි ව කැරැල්ලක් පැන නැඟිණ.
ඉහත කී සමාජ ගැටලුවලට සෘජුව මැදහත් වීමට පොලිසියට සිදු විය. එහෙත් එවැනි කාර්යයන් සඳහන් මැදහත්වීමට තරම් පොලිසියේ සාමාජික සංඛ්‍යාව ප්‍රමාණවත් නොවූ අතර අපරාධ වැළැක්වීම හා අපරාධ පරීක්ෂණය සඳහා යොදා ගෙන තිබූ පොලිස් නිලධාරින්ම මෙකී කාර්යයන් සඳහා ද යෙදවීමට සිදු විය. මෙහි ප්‍රතිඵලයක් ලෙස අපරාධ පරීක්ෂණ කටයුතු සඳහා යෙදවුණු පොලිස් නිලධාරින් සංඛ්‍යාව අඩු කැරිණ. උදාහරණයක් ලෙස 1971 වසර වන විට පොලිස් සේවාවේ සිටි සමස්ත නිලධාරීන් සංඛ්‍යාව 6000 කි. 71 කැරැල්ල හා ඉන්පසු කැරැල්ල සම්බන්ධ රාජකාරි සඳහා යෙදවීමට සිදුවූයේ ද එම නිලධාරීන්ම ය. 1971 කැරැල්ල නිසා හදිසි නීතිය පැනවුණු අතර 2002 වසර දක්වා රටේ පැවැතුණේ එම නීතියයි. හදිසි නීතිය යටතේ පොලිසියට වැඩිපුර බලතල ලැබිණි. උදාහරණයක් ලෙස මහේස්ත්‍රාත්වරයකු හමුවට නොපමුණුවා පුද්ගලයකු අත් අඩංගුවේ තබා ගැනීම දැක්විය හැකිය. මේ බලතල මත පොලිසිය දිගන් දිගටම ක්‍රියාත්මක වීම නිසා සාමාන්‍ය නීතිය අනුව රාජකාරිවල නිරතවීම පිළිබඳ ලද අවබෝධය අඩු විය.
1971 කැරැල්ල සහ 1983 දී උතුරේ අරගලය ඇරැඹීමත් සමග පොලිසියේ කාර්යට තවත් අමතර රාජකාරියක් එකතු වූයේ ය. ඒ විශේෂිත පුද්ගලයන්ට ආරක්ෂාව සැපයීම යි. අද වන විට පොලිස් නිලධාරින් සෑහෙන සංඛ්‍යාවක් ප්‍රභූ ආරක්ෂක සේවාව වෙනුවෙන් වෙන් කර තිබෙන අතර අපරාධ පරීක්ෂණ කටයුතු සඳහා පොලිස් නිලධාරින් ප්‍රමාණවත් නොවීමට එය ද එක් හේතුවකි.
උතුරේ අර්බුදය උත්සන්න වීමෙන් පසු වැඩිපුර පොලිස් නිලධාරින් සංඛ්‍යාවක් උතුරු නැගෙනහිර පොලිසි සඳහා යෙදවීමට සිදු විණි. වර්තමානයේ ශ්‍රී ලංකා පොලිසිය සතුව 65,000 ක පොලිස් නිලධාරින් සංඛ්‍යාවක් සිටියත් ඉන් 17,000 කට වැඩි සංඛ්‍යාවක් උතුරු නැගෙනහිර ආරක්ෂක කටයුතු සඳහා යොදවා තිබේ. ලංකාවේ ජනගහනයෙන් සෑම 292 දෙදෙනකුට ම එක් පොලිස් නිලධාරියකු සිටින බව පෙනී යයි. එහෙත් සැබෑ තත්ත්වය වන්නේ උතුරු නැගෙනහිර හැරුණ විට ලංකාවේ අනෙක් පළාත්වල පොලිස් නිලධාරින් සිටින්නේ ජනගහනයෙන් 806 කට එක් අයකු බැගිනි. එම නිලධාරින්ගෙනුත් කොටසක් ද බැංකු, විදුලි බල මධ්‍යස්ථාන, ටෙලිකොම්, වරාය වැනි ආර්ථික මර්මස්ථානවල ආරක්ෂාවට යෙදවිය යුතුව තිබේ.
යුද වාතාවරණය යටතේ පොලිසියට සිය ආරක්ෂාව පිළිබඳවත් වැඩිපුර උනන්දු වීමට සිදු විය. ඉහළ පොලිස් නිලධාරින් හා පොලිස් ස්ථානවල ආරක්ෂාව සඳහා ද පොලිස් නිලධාරින් යෙදවිණි.
ඉහත කාර්යයන් සඳහා පොලිසිය යෙදුණු පසු මූලික කාර්ය වන අපරාධ වැළැක්වීම හා අපරාධ පිළිබඳ පරීක්ෂණ පැවැත්වීමට ඉතිරි වූයේ ඉතා සීමිත නිලධාරි පිරිසකි. මේ සීමිත පිරිසට අපරාධ වලට අමතරව එදිනෙදා ලැබෙන සුළු පැමිණිලි පිළිබඳව ද අවධානය යෙදවීමට සිදු වේ. උදාහරණයක් ලෙස ගතහොත් කුරුවිට පොලිසියට අවශ්‍ය නිලධාරි ගණන 56 ක් පමණ වේ. එහෙත් සිටින නිලධාරින් ගණන 46 කි. (මෑතකදී ලබා දුන් නිලධාරින් තිදෙනකු ද ඇතුළුව) 2003 වසරේ දී කුරුවිට පොලිස් බල ප්‍රදේශයේ වාර්තා වූ අපරාධ 194 කි. වාර්තා වී ඇති සුළු පැමිණිලි සංඛ්‍යාව 4381 කි. කුරුවිට පොලිසියේ සිටින නිලධාරින්ගෙන් ප්‍රදේශයේ වැදගත් ස්ථාන ආරක්ෂාවට හා ප්‍රදේශයට පැමිණෙන ප්‍රභූ පුද්ගලයන් ගේ ආරක්ෂාව සඳහා යෙදවිය යුතු නිලධාරින් හැරුණු කල ඉතිරි වන නිලධාරින් මේ අපරාධ හා සුළු පැමිණිලි පිළිබඳ පරීක්ෂණ පැවැත්විය යුතුය.
සුළු පැමිණිලි සම්බන්ධව ක්‍රියාත්මක නොවන විට පොලිසිය කෙරෙහි මහ ජනතාවගේ විශ්වාසය බිඳ වැටේ. සුළු පැමිණිලි අංශයට පැමිණිලි රැගෙන එන ජනතාව අපේක්ෂා කරන්නේ පොලිසිය මැදහත් වී තම පැමිණිල්ල විසඳීම ය. අනෙක් අතකට ඇතැම් සුළු පැමිණිලිවලට නිසි ප්‍රතිචාර නොලැබී යන විට ඒවා ඳඬස් ඝාතන දක්වා දුර දිග යන අවස්ථා තිබේ.
දැරිය හැකි ප්‍රමාණයට වඩා බර පැටවීම නිසා මේ තත්ත්වය යටතේ පොලිසිය දැඩි පීඩනයකට ලක් වේ. මේ පීඩනය නිසා පොලිසිය අකාර්යක්ෂම වී තිබේ. දූෂ්‍ය වී තිබේ. අයුතු සහගත වී තිබේ. යන චෝදනාවලට මුහුණ දීමට සිදු වේ.
මේ හේතු නිසා අපරාධ පරීක්ෂණයේ දී පොලිසිය දුර්වලතා දක්වන අතර අධිකරණ ක්‍රියාදාමයේ දී පහත දැක්වෙන වරද සිදු වේ.
<FRWD>I.</FRWD>අධිකරණ ක්‍රියාදාමයේ මන්දගාමී බව නිසා කාලයක් ගතවන විට සාක්ෂිකරුවන් ගේ මතකය දුර්වල වී සාක්ෂි දුර්වල වෙයි.
<FRWD>II.</FRWD> සාක්ෂිකරුවන් දිගින් දිගටම අධිකරණයට නොපැමිණීම නිසා විත්ති කරුවෝ නිදහස් වෙති.
<FRWD>III. </FRWD>නඩුව මෙහෙයවීම සඳහා පළපුරුදු පොලිස් නිලධාරීන් නොයෑම නිසා නිසි පරිදි කරුණු ඉදිරිපත් නොවෙයි.
<FRWD>IV.</FRWD> ප්‍රමාණවත් සාක්ෂි එකතු කර නොගැනෙයි.
 <FRWD>V. </FRWD> නීතිපති දෙපාර්තමේන්තු අනුමැතිය ලැබීම් පමාවෙයි.
<FRWD> VI. </FRWD> රස පරීක්ෂක වාර්තා අධිකරණ වෛද්‍ය වාර්තා ප්‍රමාද වෙයි.
<FRWD>VII. </FRWD>පොලිස් නිලධාරීන් මාරු කැරෙයි. උතුරු නැගෙනහිර ප්‍රදේශවල සිටින නිලධාරීන්ට නියමිත දිනයට අධිකරණයට පැමිණීමට නොහැකි වෙයි.
මේ අඩු පාඩුවල නිසා සැකකරුවෝ නිදහස් වෙති.
ලෝකයේ වෙනත් රටවල ද මෙවැනි අර්බුද තිබේ. ඒවායේ විසඳුම් පිණිස ක්‍රම වේද කීපයක් භාවිත කර තිබේ. මුල් කටයුත්ත වන්නේ පොලිස් නිලධාරින්ගේ ජීවන තත්ත්වය ඉහළ නැංවීම ය. දැනටමත් පොලිසිය සඳහා සාධාරණ ස්ථාන මාරු ක්‍රමයක්, උසස් වීම් නිසි කලට ලබාදීමේ ක්‍රමයක් ක්‍රියාත්මක වේ.
ඊළඟට සිදුවිය යුතු වන්නේ පොලිසියට ඇති වී තිබෙන පීඩනය තුරන් කිරීම සඳහා හවුල් කරුවකු ලබා ගැනීම ය. මෙහිදී හවුල් කරු ලෙස ජනතාව තෝරා ගැනේ. මෙම ක්‍රමය 'ප්‍රජා මූලික පොලිස් සේවාව' ලෙස හැඳින්වේ.
අපරාධ විද්‍යාව පෙන්වා දෙන පරිදි අපරාධවලටත් ඉල්ලුම් - සැපයුම් න්‍යාය අදාළ වේ. අපරාධ විද්‍යාවේ දී ඉල්ලුම්කරු අපරාධකරු ය. සැපයුම්කරු සමාජය යි. අපරාධකරුගේ ඉල්ලුම අපරාධ නිසා සමාජය ශක්තිමත් වී සැපයුම නවතාලිය හැකි ය යන්න එයින් ගම්‍ය කැරේ.
අපරාධ පදනමේ සඳහන් වන තවත් සමීක්ෂණයක් පිළිබඳ මෙහි දී අවධානය යොමු කිරීමට මම කැමැත්තෙමි. එය මෙසේය.
අපරාධ මානසිකත්වය = ලාභය - අවදානම + පළපුරුද්ද + පාරිසරික තත්ත්වය
අපරාධ මානසිකත්වය යනු කෙනකු අපරාධයක් කිරීමට සූදානම් වීම ය. එහිදී අපරාධකරු සලකා බලන්නේ එයින් ලැබිය හැකි ලාභයයි. ලාභය ගැන බලන ගමන් ඔහු සලකන්නේ අසුවීමට ඇති අවදානමයි. අසුවීමේ අවදානම වැඩි නම් කිසිම අපරාධකරුවකු අපරාධයකට පෙළඹෙන්නේ නැත. අපරාධකරු ඊළඟට සලකා බලන්නේ තමාගේ පළපුරුද්ද හා අපරාධයට සුදුසු පාරිසරික තත්ත්වයයි. උදාහරණයක් ලෙස ශක්තිමත් අඟුළු සහිත පිටතින් ඇතුළුවන්නන් හඳුනාගත හැකි වෙළෙඳසලක් බිඳීමට වඩා ආරක්ෂක උපක්‍රම කිසිවක් නැති වෙළෙඳ සලක් බිඳීමට සොරකු කැමැති ය.
 'ප්‍රජා මූලික පොලිස් සේවාවේ' දී ද මේ න්‍යායන් දෙක සැලකිල්ලට ගැනේ. මහජනතාව පොලිසියේ කාර්්‍යයට හවුල් කරගැනීමෙන් අදහස් වන්නේ අපරාධකරුවන්ට සමාජයේ අපරාධ කිරීමටත් සමාජයේ සැඟවී සිටීමටත් ලැබෙන අවස්ථා අවම කිරීම ය. අපරාධ කිරීමට අවස්ථා අඩු වන විට හා සැඟවී සිටීමට අවස්ථා අඩුවන විට සමාජයේ අපරාධ අඩුවේ.
ප්‍රජා මූලික පොලිස් සේවාවේ තවත් අරමුණක් වන්නේ සමාජය ශක්තිමත් කිරීම ය. පොලිසිය හැමවිටම ශක්තිමත් සමාජයක දී වඩාත් ක්‍රියාකාරී වන නමුත් දුර්වල සමාජයක දී අකාර්යක්ෂම ය.
 මාජයේ අපරාධ අවම කිරීම සඳහා ප්‍රජා මූලික පොලිස් සේවාව රත්නපුර දිසාවේ පොලිස් ස්ථාන හතරක නියාමක ව්‍යාපෘතියක් ලෙස මේ වනවිට ක්‍රියාත්මක වෙයි. කුරුවිට, රත්නපුර, බලන්ගොඩ හා ඇහැලියගොඩ ඊට අදාළ පොලිසියි.
මේ ක්‍රමය යටතේ තෝරාගෙන ඇති පොලිසි සඳහා ප්‍රමාණවත් පොලිස් භටයන් සැපයේ. මුර සංචාර වැඩිපුර පවත්වා ගෙන යාමට වැඩි ඉන්ධන ලබා දෙනු ලැබේ.
සෑම මට්ටමකම ස්වේච්ඡා සංවිධාන, විදුහල්පතිවරුන් ආගමික නායකයන්, ප්‍රජා ස්ථාන භාරකරුවන් වැනි අයගෙන් තෝරා ගැනුණු 35 ක ගෙන් යුත් කමිටුවක් පොලිසිය තුළ පිහිටවනු ලැබේ. පොලිස් වසමේ සෑම ග්‍රාම සේවා වසම් දෙකකටම එක් අයකු බැගින් පොලිස් නිලධධාරියකු පත් කැරෙන අතර ඔහුගේ වගකීම තම ග්‍රාම සේවා කොට්ඨාස දෙක තුළ ස්වේච්ඡා සමිති සමාගම් හා සබඳතා පැවැත්වීමයි. මේ නිලධාරියා 'ප්‍රජා සම්බන්ධීකරණ නිලධාරියා' ලෙස හැඳින්වේ. ඔවුන් එම කටයුත්ත සඳහා පුහුණු කිරීමට ඇමරිකා එක්සත් ජනපදය එකඟතාව පළකර ඇත.
 'ප්‍රජා මූලික පොලිස් සේවාව' ක්‍රියාත්මක වන්නේ ඉහත ආයතන ව්‍යුහය දෙක මත ය. ප්‍රජා කමිටුව පොලිසියට ඔත්තු සපයන ආයතනයක් හෝ එවැනි වෙනත් කටයුත්තකට යොදා ගන්නා ව්‍යුහයක් නොවේ. එහි කටයුත්ත අපරාධ සිදුවීමට ඇති පාරිසරික තත්ත්ව වෙනස් කිරීමට පොලිසියට සහාය දීම ය. උදාහරණයක් ලෙස යම් ප්‍රසිද්ධ මාවතක් රාත්‍රියේ අඳුරේ තැබීම අපරාධකරුවන්ට රුකුලකි. ප්‍රජා කමිටුව මෙවැනි අවස්ථාවක මැදිහත් වී එම මාවත ආලෝකමත් කිරීමට ප්‍රාදේශීය සභාව හෝ එවැනි ආයතනයන්හි අවධානය යොමු කරවීම කළ හැකි ය. එවිට පොලිසියට එවැනි කටයුතු සඳහා යොදන කාලය අපරාධ පරීක්ෂණය සඳහා යෙදවිය හැකි ය.
ඕනෑම රටක අපරාධ නැත්තටම නැති කිරීම පහසු කටයුත්තක් නොවේ. එහෙත් උනන්දුවත්, අවශ්‍යතාවත්, මහජනතාවගේ සහය ලැබීමත් ඇත්නම් අපරාධ අවම කිරීම අසීරු කටයුත්තක් නොවේ.  මුලදී දැක්වූ සංඛ්‍යා ලේඛන පෙන්නුම් කරන්නේ අද නැත්නම් හෙට ඔබත් කුමන හෝ අපරාධ කරුවකු ගේ ගොදුරක් විය හැකි බව ය. එසේ නොවන්නට ඔබේ සහාය ද අපට අවශ්‍යය ය.
ජ්‍යෙෂ්ඨ නියෝජ්‍ය පොලිස්පති
පර්යේෂණ, සැලසුම් හා තොරතුරු තාක්ෂණ
චන්ද්‍රා ප්‍රනාන්දු
(ශ්‍රී ලංකා පදනම් ආයතනයේ අනුග්‍රහයෙන් රත්නපුර දී පවත්වන ලද 'අපරාධ නිවාරණ' වැඩසටහනක ප්‍රධාන දෙසුම ඇසුරෙනි.)
සකස් කළේ
ප්‍රසන්න ෆොන්සේකා
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
සුචරිත වාදයට එරෙහි තර්කවලින් අතරමං වූ පශ්චාත් නූතන ශිෂ්‍යයා
අපේක්ෂාභංගත්වය පිළිබඳ සිතුවිලි මගින් ශිෂ්‍ය මනසෙහි අරගලකාරී සංකල්ප මතු කිරීමට උපයෝගී වුවත් විෂම චක්‍රයෙන් මෙන් එමගින් මතුවන අරගල අපරාධ හා අසංවරය විසින් අපි කවුරුත් රුචිකත්වයෙන් ගොඩනැගීමට බලාපොරොත්තු වන ධාර්මික සමාජය පිළිබඳ අපේක්ෂා භංගත්වයක් ඇති කර මිනිස් ගුණය බිඳ දමයි. එසේ නම් අධ්‍යාපන ප්‍රමිති වල්මත් වී නැද්ද? වත්මන් අවිධිය ඒ ගැන විමසා බැලිය යුතු යුගයක් බැවින් යාන්ත්‍රික පශ්චාත් නූතන මිනිසාට සංවරය අරහං දැයි ඇසිය යුතුව ඇත. මිනිස් සිතේ ස්වාභාවයෙන් ම පිහිටි නොදැනීම හෙවත් අවිද්‍යාව හේතු කොට සුචරිතය හෙවත් හරිවැරදි පිළිබඳ සංකල්ප නිවරදිව නිර්මාණය කර ගැනීම අපහසු බව පැහැදිලිව පෙනේ. එය එසේ වෙතත් පෙර පැවති වනචාරී යුගයට වඩා යම් අයුරකින් සැලකිය යුතු පරිදි සභ්‍යත්වය හා සංස්කෘති ගැන අද කථා කිරීමට පුළුවන් කමක් ඇතිවීම තුළින් මිනිස් ගුණයෙහි අගය ක්‍රමයෙන් මන්දගාමීව හෝ මෙතෙක් වැඩුණු බව පෙනීම වාසනාවකි.
සිත වූ කලී උතුර - දකුණ මෙන් වැනෙන දෙපැත්ත ඇති සහ ධන - රින මෙන් සම්පූර්ණයෙන් වෙනස් ස්වභාව ගන්නා වරෙක අදුරු ලෝකයටත් අනෙක් වරෙක පූර්ණ දීප්තිමත් ලෝකය දෙසටත් වැනෙන ධර්මතාවකින් යුක්ත එකකි. මේ පරස්පරතා පිළිබඳව නිශ්චිත සාධක ලෙස ලෝක යුද්ධයත් ඊට ප්‍රතිවිරුද්ධ ධර්මතා වූ ලෝක සමාජ සේවා ආයතනත් ඉදිරිපත් කළ හැකි ය. මේ හේතුවෙන් ලෝක සභ්‍යත්වයේ ශිෂ්‍යයා හෙවත් මිනිසා සාදාචාරය පිළිබඳ චින්තනයේදී අතරමං වී සිටී. ඉරාක ආක්‍රමණයෙන් පසු ඇමරිකාව කළ ප්‍රකාශය වෙත සිත යොමන්න. “සර්ව බලධාරී දෙවියන් වහන්සේ විසින් මිනිසා වෙත පවරන ලද කාර්යභාරය නිශ්චිත නැත” යන්නයි, ඒ. මේ නයින් අතරමංවීම හෙවත් මංමුලාව ඉතා පැහැදිලි ය. මෙවැනි යුගයක සදාචාරය අවශ්‍යම බව මෙසේ පැහැදිලි කර දීමට උත්සුක විය යුතු ය.
අවිගත්තෝ අවියෙන්ම නැසෙති යන්න ඔප්පු කිරීමට ලෝක ඉතිහාසයේ මෙන් ම ලංකා ඉතිහාසයේත් කරුණු මැනවින් සටහන්ව තිබේ. එහෙත් මිනිස් සමාජය දියුණු වූයේත්, දරුණු වල් සතුන්ට වඩා ශක්තිමත් වූයේත්, විශාල වැව් බැන්දේත් සාමූහික ප්‍රයත්නය නිසා නොවේ ද? එසේ නම් සාමුහිකත්වයට අවශ්‍ය ගුණධර්ම අගනේමය.
සදාචාරය බිහි කිරීමට පුරෝගාමීත්වයක් ඇති කිරීම සඳහා පෞරුෂත්වයකින් හෙබි සහජ කුසලතා ඇති අය ඒ සඳහා ඉදිරිපත් වූ විට ඔවුන්ගේ චරිත ඉතිහාසයේ දීප්තිමත්ව බැබළේ. නිදසුනක් ලෙස මහත්මා ගාන්ධි, ප්ලෝරන්ස් නයිටිංගේල්, නොබෙල් ත්‍යාගලාභී ඇල්බට් ස්වයිටිෂර් ආදීන් ද ලංකා වීරවරයින් වන අනගාරික ධර්මපාල ආදීන් දැක්විය හැකි ය. එසේ වුවත් හිට්ලර් වැනි අය ඉතිහාස ගත වූවත් ඔවුන් නර අධමයින්ගේ පන්තියට වැටී ඇත්තේ අධර්මිෂ්ඨකම නිසා ය. සෝවියට් දේශය සංවර්ධනය කළත් විරුද්ධවාදීන් ගේ ප්‍රකෝප කිරීම නිසා දරුණ ප්‍රතිපත්ති අනුගමනය කළ ස්ටාලින්ද එසේ ය. ප්‍රකෝප කරනු ලැබූවෙක් වඩාත් ප්‍රකෝප වේ. වෛරයෙන් වෛරය නොසන්සිදේ යැයි සඳහන් වන ත්‍රිපිටකයට අයත් ධම්ම ප්‍රකෝප වේ. වෛරයෙන් වෛරය නොසන්සිදේ යැයි සඳහන් වන ත්‍රිපිටකයට අයත් ධම්ම පදයේ ඉගැන්වීම් වල අගය මෙතනදී ඉස්මතුව පෙනේ. අන්දමන්ද වූ ප්‍රචණ්ඩත්වය මනසේ වල්මත් බව මැනවින් ප්‍රදර්ශනය කරයි. සදාචාරය රැකගෙන තම පන්තියේ හෝ කණ්ඩායමේ ඉල්ලීම් දිනා ගැනීමේ ප්‍රශ්නය ද ඇත. ඒ සඳහා වැඩි සාමූහිකත්වයෙන් යුතුව සාපරාධී ආක්‍රමණිකයා ඉදිරියේ නිවට නොවී ඔරොත්තු දීමට ´ශිෂ්ට සම්පන්න ප්‍රතිජනනාත්මක ශක්තිය`  <FRWD>(Assertive training)</FRWD>ඉගෙන ගත යුතුවේ. අපරාධය සාමූහික සමාජය විසින් සහමුලින් ම ගරහනු ලැබීම හේතුවෙන්, අපරාධයට එරෙහිව නීති සම්පාදනය කරනු ලැබේ. එම නිග්‍රහ කටයුතු කාණ්ඩයට අයත් වීමට කිසිවකුගේ කැමැත්තක් නැති අතර කීර්තියට ප්‍රශංසාවට අගයක් ලැබේ. මෙම රීතියට පරිබාහිරව සුවිශේෂ ව්‍යතිරේකයන් යෙදිය හැක්කේ මහා ප්‍රාඥයන්ට පමණි. බමුණු කුලයෙන් පීඩා ලත් සමාජයේ වැඩි දෙනාගේ යහපතට පක්ෂව සටන් කළ බුදුන් වහන්සේ වැනි අය එවැනි මහා ප්‍රාඥ ගණයේ අයයි. වෙනස් වන දියුණු වන ලෝකයේ ඇතැම් පැරණි අංගෝපාංග කුණු බක්කියට හලා දැමිය යුතු වුවද සමාජයට මෙතෙක් ප්‍රයෝජනවත් වූ ආචාර විද්‍යාවේ උගන්වන කරුණු ද එසේ හලා විසිකළ යුතුයැයි කියන අමනයින් ද අප අතර කොතෙකුත් ඇත. පරපීඩා කාමුකත්වයෙන් හරිත චින්තනයෙන් සන්නද්ධ ´නවක වද කාරයෝද` මෙවැන්නෝ ය.
පොදු මහත් සමාජයේ චර්යා පද්ධතියේ අවශ්‍යතා උදෙසා ප්‍රමුඛත්වය දීමේ දී ඇතැම් පෞද්ගලික වාසි කැපකිරීමට සිදු වූවත්, ඊට සමබර වන පරිදි සමාජ රටාව තුළින් වාසි රැසක් තමාට අනිවාර්යයෙන් ලැබිම සැලකිල්ලට ගත යුතුය. ශික්ෂණය, විනය අවශ්‍ය වන්නේ එවැනි සමාජ රටාවක් තුළ තමාගේ ම පෞද්ගලික දියුණුව සඳහා ය. මෙය අවබෝධ කර ගැනීමට අගතියෙන් තොර විවෘත මනසක් අවශ්‍ය ය. එහෙත් බුදුන් වහන්සේ පවසා ඇති අයුරින් මිනිස් මනසේ අගතිය පිරුණු බැවින් අවිචාරවත් බව විසිරී පැතිරී ඇත. පුහුදුන් මනස අගතියෙන් කිළුටු වූ දා සදාචාරයට එරෙහි අපරාධය රජයයි. සමාජයේ කුඩා කොටස් හෙවත් ඇතැම් පිරිස් මේ පිළිබඳව ආදර්ශ සපයන හෙයින් ඊට එරෙහිව පියවර අද හෙටම ඇරඹීම යුතුකමක්ව පවතී.
ඒ අධමයින්ගේ වැරදි ආදර්ශවලට එරෙහිව සුචරිතයට පුරෝගාමීත්වයක් ලබාදිය හැකි මනා පෞරුෂත්වයකින් හෙබි අය සමාජයේ ඉමහත් ප්‍රශංසාවට ලක් වන හෙයින් එවැන්නන්ද සමාජයේ බිහිවීම අගය කළ යුතුමය. සමාජයට මේ ආදර්ශ දීමේ ශක්තිය සමහරුන් තුළ කුඩා වුවත්, තමාගේ ශක්ති පමණින් ඒ සඳහා දායක වීම ප්‍රශංසනීය වේ. වැලි කැටයකින් හෝ ගඩොලකින් ගොඩනැගිල්ලක් හැදීම නොහැකි වුවත් එක් රැස්වීමෙන් එය කළ හැකි ය. එය නිවැරදි චින්තනයකි.
ඇතැම් අය අපරාධකාරයන් ජයගන්නා බවට තර්ක කර එමගින් තමාගේ වැරදි දැනුම හෙවත් අවිද්‍යාත්මක තර්ක ඥානය ප්‍රදර්ශනය කරති. ඒ වැරදි මතයට හේතු මෙසේ දක්වමු.
1. අපරාධකාරී මාවතට පිවිසීමේ මාර්ගයෙන් භෞතික දියුණුව සඳහා තැත් කර, පරාජය වූ අසමර්ත වූ අයගේ සංඛ්‍යා ලේඛන මනසින් සහමුලින් ම නිරායාසයෙන් ඉවත දැමීමත්;
2. සුචරිතයත් රැකගෙනම දියුණුව කරා ගිය වැඩි දෙනාගේ සංඛ්‍යා ලේඛන එකතු කර සමාලෝචනය කිරීමට අසමත්වීමත් ප්‍රබල අතාර්කික ලක්ෂණ සේ ඉස්මතු කර පෙන්වමු. චින්තනයෙන් අතරමං වූ ලෝකයකට මග පෙන්වීම වැදගත් ය.
එම්.ඒ. කරුණාරත්න
</ART>
<ART>
පරිසර සන්නිවේදකයකුගේ සමුගැනීම
අපෙන් සමුගත් ප්‍රවීණ ගුවන් විදුලි මාධ්‍යවේදී තිස්ස ජයවර්ධන මහතාගේ අභාවය මෙරටේ පරිසර සන්නිවේදන ක්ෂේත්‍රයටත් විශේෂයෙන් ඒ මහතා සභාපතිත්වය දැරු ශ්‍රී ලංකා පරිසර සන්නිවේදන සංගමයටත් බලවත් පාඩුවකි.
එමෙන්ම එතුමාගේ වියෝව මෙරට ගුවන් විදුලි ක්ෂේත්‍රයටත් පොදුවේ මුළු රටේම මාධ්‍ය ක්ෂේත්‍රයටත් පාඩුවක් බව මෙරට බොහෝ විද්වත්හු පිළිගනිති.
පුරා වසර 25 ක් තිස්සේ පරිසර සන්නිවේදන ක්ෂේත්‍රය ආලෝකවත් කරමින් මෙරට පරිසර සංරක්ෂණය පිණිසත් පාසල් සිසුන්ගේ හා පොදු ජනතාවගේ පරිසර දැනුම්වත් බව වැඩි කිරීම පිණිසත් ඔහු කළ මෙහෙය අපට කිසි දිනක අමතක කළ නොහැකිය.
ඔහු අද අප අතර නැති වුවත් පරිසර සිරිසර, මිහිතලය, දෙරණ, පරිසරයෙන් විනාඩියක් වැනි පරිසර ගුවන් විදුලි වැඩ සටහන් මඟින් අපේ රටේ ජනතාවට ඔහු ලබාදුන් දැනුම, අධ්‍යාපනය හා සෞන්දර්යාත්මක හැඟීම සදාකාලික බව කිය යුතුය.
විවිධ ගුවන් විදුලි වැඩ සටහන් මෙන්ම විශේෂයෙන් පරිසර වැඩ සටහන් ඉදිරිපත් කිරීමේදී ඔහු දැක්වූ ගවේෂණශීලි බව, විචාරශීලි බව හා සිත් ඇදගන්නා විලාසය කාටත් අමතක කළ නොහැකිය.
විද්‍යාත්මක හා පරිසර හිතකාමී ක්‍රම අනුගමනය කරමින් ඔහුටම අනන්‍ය වූ ශෛලියකින් ඔහු ඉදිරිපත් කළ වැඩ සටහන්වලට ආයතන හෝ අවධානය නිතැතින්ම යොමු වුණේ ඔහු ගේ කටහඬේ තිබුණු ළගන්නා මෙන්ම පෞඪ බව නිසාමය.
පරිසර සන්නිවේදන සංගමය ආරම්භ කිරීමට අප හා එක්වී කටයුතු කළ ඔහු ශ්‍රී ලංකාවේ ප්‍රථම පරිසර සන්නිවේදන උසස් සහතික පත්‍ර පාඨමාලාව ඇරැඹීමට ද පෙරමුණ ගත්තේය. ඒ මඟින් මෙරට අංකුර පරිසර මාධ්‍යවේදීන්ට ලැබුණු පිටුබලය සුවිශේෂිය.
පරිසර සන්නිවේදන කටයුතු සඳහා අපි - ඔබ හා එක්ව රටේ විවිධ ප්‍රදේශවල වන ගහනවල මහ කදු මුදුන්වල ගමන් කළෙමු. ඒ ගමන්වලදී ඔබගේ චාම් දිවි පැවැත්ම අපට මනාව පැහැදිලි විය.
තිස්ස ජයවර්ධන මහතා සජිවී පාරිසරික වැඩ සටහන්වලට ද උපන් හපන්කමක් දැක්වීය. නකල්ස්, යාල, දඹාණ, ශ්‍රීපාදය, හෝර්ටන් තැන්න ආදි ප්‍රදේශවල සිට ඔහු රූපවාහිනී සජිවී වැඩ සටහන්ද ඉදිරිපත් කළේය. යාල සිට ඉදිරිපත් කළ සජිවී රූපවාහිනී වැඩ සටහනේදී රූපවාහිනී කැමරා ශිල්පියා අසලටම වලහෙක් පැමිණි අවස්ථාවේ කිසිදු සැලීමක් නැතිව ඒ වැඩ සටහන ඉදිරිපත් කළ අයුරු අපට තවමත් මතකය.
ඔහු අවසාන වශයෙන් ගිය පරිසර චාරිකාව වූයේ සිංහරාජ කන්නෙලිය වනාන්තරය පිළිබඳ ගවේෂණශිලී පරිසර චාරිකාවයි. එයට එක්වූ ඔහු, අනෙක් පරිසර මාධ්‍යවේදීන් සමඟ එක්ව ගී කියමින්, නටමින්, ඇළේ - දොළේ පනිමින් ඉතා සතුටින් කටයුතු කළ අයුරු පරිසර මාධ්‍යවේදීන්ගේ මතකයේ ඇත.
ගුවන් විදුලියේ ඉහළ තනතුරකට ගියත් ඊට පෙර හඳුනාගත් මොන මට්ටමේ අය සමඟ වුවද කිසිම ලොකුකමක් නැතිව කටයුතු කළ, කථා කළ තිස්ස අයියා අව්‍යාජ නිරහංකාර පුද්ගලයෙකි.
ඔහු පරිසර වැඩ සටහන් මෙන්ම සියලු ගුවන් විදුලි වැඩ සටහන් මෙහෙයවීමේදී ඒ ඒ විෂයයන් පිළිබඳව දැන උගත් අයගෙන් කරුණු අසා දැන ගැනීමට කිසිම පැකිලීමක් දැක්වූයේ නැත.
පොත පත පරිශීලනය මෙන්ම දේශනවලට ඇහුන් කන්දීම මගින්ද අන්තර් ජාලය හා විදේශීය සඟරා මගින් ද තම දැනුම පෝෂණය කරගත් ඔහු ඒ දැනුම මෙරට සිසු පරපුරට ජනතාවට ලබාදුන්නේ කිසිම පැකිලිමකින් තොරවය. පරිසර අමාත්‍යාංශයේ කටයුතුවලට ඉහළ ජලාධාර ව්‍යාපෘතියේ බොහෝ සන්නිවේදන කටයුතුවලට ඔහු ස්වේච්ඡාවෙන්ම උදව් පදව් කළේ පරිසරය පිළිබඳව ඔහු තුළ තිබු ඇල්ම ආදරය නිසාමය.
තිස්ස ජයවර්ධනයන්ට මෙරට හොඳම නිවේදක ලෙස ජනාධිපති සම්මානයද, සුමති සම්මානයද ලැබුණි. ඊටත් වඩා වටිනා තවත් සම්මාන ඔහුට නිරන්තරයෙන් ලැබී තිබේ. ඒ මෙරට සිසු පරපුරෙන් හා මෙරට පරිසරලෝලී ජනතාවගෙනි. ඔහුගේ අගය ඔහු ජීවත්වී සිටියාට වඩා ඔහු මියගිය පසු පරිසර ක්ෂේත්‍රයට දැනෙනු ඇත. ඒ එවැනි කට හඬකින් හා පරිසරය පිළිබඳ එවැනි දැනුමකින් පෝෂිත ගුවන් විදුලි නිවේදකයකු යළි අපට පෙනෙන තෙක් මානයේ නැති බැවිනි.
ඔබ නිතරම ජෛව විවිධත්වය වඳවී යමින් පවතින ශාක හා අපේ ජාන සම්පත් පිටරට යැවීම පිළිබඳව විවිධ ක්ෂේත්‍ර ඔස්සේ කථා කළේය. දිනපතා පෙරවරු 5.55 ඉහළ ජලාධාර කළමනාකරණ ව්‍යාපෘතිය අනුග්‍රහයෙන් ඔබගේ හඬින් ඉදිරිපත්වූ "පරිසර සිරිසර" වැඩ සටහනට සවන් දීමෙන් පසු අප එම දිනය අරඹන්නේ ප්‍රබෝධමත් අයුරෙනි. නමුත් මින් පසු ඒ වැඩ සටහන්වලට වන්නේ කුමක් ද?
පරිසර සන්නිවේදනය මගින් පරිසර දූෂණයෙන් තොරවූ ශ්‍රී ලංකාවක් හා පරිසර දැනුමින් පරිපූර්ණ ජන පරපුරක් ඇති කිරීම තිස්ස ජයවර්ධනයන්ගේ පරම අභිලාෂය විය. ඔහුට පරිපූර්ණව සපථ කරන්නට බැරිවූ ඒ අභිලාෂය ඔහු වෙනුවෙන් ඉටු කරන්නට මෙරට සියලු මුද්‍රිත හා විද්්‍යුත් මාධ්‍යවල පරිසර මාධ්‍යවේදීන් එක්ව සිටින පරිසර සන්නිවේදන සංගමය කටයුතු කිරීමට සූදානම් බව ප්‍රකාශ කරමු.
පරිසරවේදී සහෘදයාණනි
ඔබට නිවන් සුව
නිහාල් පී. අබේසිංහ
ලේකම් පරිසර සන්නිවේදන සංගමය
</ART>
<ART>
අධිකරණයට අපහාස කිරීමේ දේශපාලනය
"තෝරා පත් කර ගනු ලැබූ එහෙත් රැජින ගේ හිතුමතයට ඉවත් කළ නො හැකි විශේෂ පුද්ගල කණ්ඩායමක් තුළ පවත්නා අධිකරණ බලය පැහැදිලි ලෙස මෙන්ම පැවැත්මෙන් මහජන නිදහස ආරක්ෂා වී තිබේ. පොදු යුක්තිය පසිඳලීම යම්කිසි ප්‍රමාණයකට ව්‍යවස්ථාදායක හා විධායක යන බල දෙකින්ම වෙන්ම නො පවතී නම් මෙය කිසිම රාජ්‍යයක් යටතේ වැඩි කලක් පැවතීම උගහටය."
බ්ලැක්ස්ටෝන්
බ්‍රිතාන්‍යයේ මෙන්ම පොදු රාජ්‍ය මණ්ඩලීය වෙනත් රටවල ද අධිකරණයේ ස්වාධීනත්වය පිළිබඳව කතා කිරීමේදී නීති විශාරද ඉංග්‍රීසි ජූරි සභික බ්ලැක්ස්ටෝන් ගේ සුප්‍රකට කෘතියෙන් මෙලෙස කරුණු උපුටා දැක්වීම සිරිතය. මහජන නිදහස ආරක්ෂා කිරීම පිණිස අධිකරණය නමැති ආයතනය ව්‍යවස්ථාදායකයේ හා විධායකයේ අනිසි බලයට යටත් නොවී පැවතිය යුතු යැයි බ්ලැක්ස්ටෝන් කලකට පෙර පළ කළ මෙම අදහස් තවමත් වලංගුව පවතී. එය යුක්තිගරුක සෑම මිනිසකුම අපේක්ෂා කරන තත්ත්වයකි. එබැවින්, මෙරට උත්තරීතරම සහ අවසාතාත්මක අධිකරණය වන ශ්‍රේෂ්ඨාධිකරණයේ ගරුත්වයට ව්‍යවස්ථාදායකයෙන් හෝ විධායකයෙන් හානියක් සිදුවනු දැකීමට මෙරට යුක්ති ගරුක පුරවැසියන් කැමති නොවනු ඇත.
වප් මඟුල් උලෙළේ කථාව
ඇමැති එස්.බී. දිසානායක මහතා පසුගිය වසරේ නොවැම්බර් මස 03 වන දා හබරාදුව මත්තේගොඩ වැලිකොන්ද වෙල් යායේ පැවති වප්මඟුල් උලෙළකදී කළ කතාව පිළිබඳව සියලු දෙනාගේ අවධානය යොමු විය යුතුව ඇත්තේ එබැවිනි. එම කතාවෙන් ශ්‍රේෂ්ඨාධිකරණයට අපහාස වී ඇතැයි යන චෝදනාව යටතේ මැයි මස 07 වන දා ශ්‍රේෂ්ඨාධිකරණය හමුවේ පෙනී සිටින ලෙස ඇස්.බී. දිසානායක මහතාට දැනුම් දී ඇති බවද මෙහිදී අවධානයට ගත යුතු ය. එපමණක් නොව ඇස්.බී. දිසානායක මහතාට එරෙහිව අධිකරණයට අපහාස කිරීමේ චෝදනාව ඉදිරිපත් වූ ප්‍රථම අවස්ථාව මෙය නොවන බවද සිහිපත් කළ යුතු කරුණකි.
කථා කීපයකට අපහාස චෝදනා
ශ්‍රී ලංකා වාස්තු විද්‍යාඥයන්ගේ ආයතනයේ 17 වන සමුළුව අමතා 2000/2/24 වන දින කළ කතාවේදී හා ඊට පෙර අවස්ථාවක රූපවාහිනී සාකච්ඡාවකදී අධිකරණයට අපහාස කළ බව චෝදනා කෙරිණ. තම අමාත්‍යාංශයෙන් ඉවත් කරන ලද සේවකයන් තමන්ට විරුද්ධව උසාවි යන බවත්, ඔවුන් ආපසු සේවයේ පිහිටුවීමට උසාවිය තීන්දු කළත් තමා කිසිසේත්ම ඔවුන් සේවයට නොගන්නා බවත් ඇස්.බී. දිසානායක මහතා එම රූපවාහිනී සාකච්ඡාවේදී කියා ඇත.
ඉන්පසු ශ්‍රී ලංකා වාස්තු විද්‍යාඥයන්ගේ 17 වන සමුළුව අමතා ඇස්.බී. දිසානායක මහතා මෙසේ ප්‍රකාශ කරන ලදැයි පුවත්පත් වාර්තා කර තිබිණ.
"ලබන අප්‍රේල් මාසයේදී මෙම ව්‍යවස්ථාව පාර්ලිමේන්තුවට ඉදිරිපත් කරනවා. එය ඉදිරිපත් කරලා තුනෙන් දෙකක් ගන්න බැරිනම් පාර්ලිමේන්තුව ටික කාලෙකට වහලා ව්‍යවස්ථා සම්පාදක මණ්ඩලයක් හැටියට පාර්ලිමේන්තුව රැස්වෙලා අපි අවශ්‍ය නම් උසාවියත් වහලා අපි මේ නව ව්‍යවස්ථාව ක්‍රියාත්මක කරනවා."
"ඒකේ නීති තර්ක තියෙන්න පුළුවන්, නොයෙකුත් වැරදි අරක මේක කියලා. හැබැයි මොන තර්ක තිබුණත් අපි ඒක රටේ ක්‍රියාත්මක කරනවා."
"ඒකට එකඟ නැති රජයේ විනිශ්චයකාරවරු ඉන්නවා නම් ගෙදර යන්න පුළුවන්." (ලංකාදීප 2000/3/3)
මේ පිළිබඳව සන්ඩේ ටයිම්ස් පුවත්පතේ 2000/2/27 වන දා පළ වූ වාර්තාවෙන් තමාගේ කතාව විකෘති කොට ඇතැයි ඇස්.බී. දිසානායක මහතා ප්‍රකාශ කළේය. එම වාර්තාව සත්‍යදැයි සොයා බලා එයින් අධිකරණයට අපහාසයක් සිදුවී ඇත්නම් ඒ සම්බන්ධයෙන් සුදුසු පියවර ගන්නා ලෙස අගවිනිසුරු ගෙන් ශ්‍රේෂ්ඨාධිකරණයේ සෙසු විනිසුරන් ලිඛිතව ඉල්ලීමක් කරනු ලැබීය. ඒ අනුව සන්ඩේ ටයිම්ස් පුවත්පතේ කතුවරයා ගෙන් හා එම වාර්තාව සැපයූ වාර්තාකරු ගෙන් දිවුරුම් ප්‍රකාශ ලබා ගන්නා ලදී.
කරු ජයසූරියගෙන් ප්‍රකාශයක්
එවකට එජාප සභාපතිවරයා වූ කරු ජයසූරිය මහතා විසින් මේ සම්බන්ධයෙන් නිකුත් කළ නිවේදනයක මෙසේ සඳහන් විය.
"ආණ්ඩුක්‍රම ව්‍යවස්ථාව අනුව විධායකය, ව්‍යවස්ථාදායකය හා අධිකරණය මෙරට ප්‍රජාතන්ත්‍රවාදී පරිපාලනයේ උත්තරීතර ආයතන තුන වේ. මෙයින් පාර්ලිමේන්තුව හා අධිකරණය වසා දැමීම යනු විධායකය ඒකාධිපතිවාදය කරා ගෙන යන හා ජනතාවගේ ස්වාධිපත්‍යයට එල්ල කරන මරු පහරකි."
"ජනතාව අධිකරණයේ පිහිට පැතීම වැළැක්වීම සඳහා උසාවි සීල් තබන බවට පවසනුයේ මෙබඳු රාජ්‍ය විරෝධී, ව්‍යවස්ථා විරෝධී ජනතා ස්වාධිපත්‍යයට එරෙහි පියවරයන් අභියෝගයට ලක් කරමින් අධිකරණය හමුවට යාමට ඇති ජනතා අයිතියට ද වළ කපමිනි." (ලංකාදීප 2000/3/01)
එම සිද්ධිය නිසා ඇතිවූ විරෝධය හමුවේ ඇමැති ඇස්.බී. දිසානායක මහතා විසින් නිවේදනයක් නිකුත් කරන ලදී. 2000/3/01 දිනැති එම නිවේදනයේ මෙලෙස සඳහන් විය.
එස්.බී. කනගාටුව පළ කරයි
"ශ්‍රී ලංකා වාස්තු විද්‍යාඥයන්ගේ ආයතනයේ මා විසින් කරන ලදැයි කියන ප්‍රකාශයක් පිළිබඳව පළවූ ප්‍රවෘත්ති වාර්තාව හේතුවෙන් කිසියම් සිත් වේදනාවක් ඇතිවී නම්, ඒ සම්බන්ධයෙන් ශ්‍රේෂ්ඨාධිකරණ විනිසුරුවරුන්ටත් අධිකරණයටත් බලවත් කනගාටුව පළ කරමි."
නමුත් ඇමැතිවරයාගේ ප්‍රකාශය සම්බන්ධයෙන් මතුවූ විරෝධය තවත් උත්සන්න කරමින් එජාප නායක හා විපක්ෂනායකවරයාව සිටි රනිල් වික්‍රමසිංහ මහතාගේ ප්‍රධානත්වයෙන් ඊට එරෙහි උද්ඝෝෂණයක් 2000 මාර්තු 01 වනදා බම්බලපිටිය මංසන්ධියේදී පැවැත්විණ. ඊට පසු දින (මාර්තු 02 වනදා) පාර්ලිමේන්තුවේ දී විශේෂ ප්‍රකාශයක් කළ විපක්ෂනායකවරයා ඇස්.බී. දිසානායක මහතාගේ කතාව පිළිබඳ ශ්‍රී ලංකා නිදහස් පක්ෂයේ ස්ථාවරය කුමක්දැයි ප්‍රශ්න කළේය. විපක්ෂනායක රනිල් වික්‍රමසිංහ මහතා පාර්ලිමේන්තුවේදී මෙසේ සඳහන් කර ඇත.
"එක්සත් ජාතික පක්ෂය මගින් මේ සම්බන්ධයෙන් සභාවට යෝජනාවක් ද ගේනවා."
"මැලේසියාවේදී මෙවැනි ප්‍රකාශයක් කළා නම් හිර දඬුවම් ලැබෙනවා. එංගලන්තයේ මීට අඩු ප්‍රකාශයක් කළ මන්ත්‍රීවරයකු ඉල්ලා අස් වුණා."
ඇමැතිවරයාගේ ප්‍රකාශය සම්බන්ධයෙන් විභාග කිරීමට පාර්ලිමේන්තු තේරීම් කාරක සභාවක් පත් කරන ලෙස එජාපය මාර්තු 03 වනදා කථානායක වෙත පෙත්සමක් ද ඉදිරිපත් කළේය. නමුත්, අවසානයේ ඇමැතිවරයා ශ්‍රේෂ්ඨාධිකරණය හමුවේ සමාව ගැනීමෙන් හා ඔහුට අවවාද කිරීමෙන් සිද්ධිය නිමාවට පත් විය. එම සිද්ධිය අවසන් වුව ද සිය මතය වෙනස් නොකළ බව ප්‍රකට කරමින් ඇස්.බී. දිසානායක මහතා යළිත් අධිකරණයට අපහාස කිරීමේ චෝදනාවට ලක්ව සිටී.
මෙබඳු චෝදනාවක් එල්ල වූ විට ක්‍රියා කිරීමේ බලය ආණ්ඩු ක්‍රම ව්‍යවස්ථාවේ ඔඍ වන පරිච්ඡේදයේ දක්වා ඇත. ඒ බව සඳහන් ආණ්ඩු ක්‍රම ව්‍යවස්ථාවේ 105 (3) වන වගන්තිය මෙසේ ය.
අධිකරණයට අපහාස කිරීමට දඬුවම්
 "ශ්‍රී ලංකා ජනරජයේ ශ්‍රේෂ්ඨාධිකරණය සහ ශ්‍රී ලංකා ජනරජයේ අභියාචනාධිකරණය යන එක් එක් අධිකරණය ලේඛනෝපගත කිරීමේ ජ්‍යෙෂ්ඨ අධිකරණයක් වන්නේ ය. අධිකරණයේ දීම නැතහොත් අන් ස්ථානයකදී ඒ අධිකරණයකට අපහාස කිරීම සම්බන්ධයෙන් ශ්‍රේෂ්ඨාධිකරණය හෝ අභියාචනාධිකරණය සුදුසු යයි සලකන පරිදි බන්ධනාගාරගත කිරීමෙන් හෝ දඩයකින් හෝ බන්ධනාගාර ගත කිරීම සහ දඩය යන දඬුවම් දෙකින් ම හෝ දඬුවම් කිරීමේ බලය ද ඇතුළුව එබඳු අධිකරණයක සියලු බලතල ඒ අධිකරණයන්ට ඇත්තේ ය. අභියාචනාධිකරණයේ බලයට මේ ව්‍යවස්ථාවේ (1) වන අනුව්‍යවස්ථාවේ (ඇ) ඡේදයේ සඳහන් වෙනත් යම් අධිකරණයකට, විනිශ්චය අධිකාරයකට හෝ ආයතනයකට, ඒ අධිකරණය විනිශ්චය අධිකාරය හෝ ආයතනය ඉදිරියේදී ම හෝ අන් ස්ථානයකදී හෝ අපහාස කිරීම සම්බන්ධයෙන් දඬුවම් කිරීමේ බලය ද ඇතුළත් වන්නේය."
මෙම අධිකරණ බලය ඉතා මෑත අවස්ථා දෙකක දී ක්‍රියාත්මක කර තිබේ. ශ්‍රේෂ්ඨාධිකරණයට අපහාස කිරීම නිසා මයිකල් ඇන්තනි එම්මානුවෙල් ප්‍රනාන්දු නමැත්තාට වසරක සිර දඬුවමක් (2002 දී) ද, අභියාචනාධිකරණයට අපහාස කිරීම නිසා වේලාරත්න නමැති නීතිඥයාට (2003 දී) වසරක සිර දඬුවමක් ද නියම කර ඇත.
මෙහි නීතිමය තත්ත්වය ජනාධිපති නීතිඥ විජේදාස රාජපක්ෂ විසින් රචිත, මාධ්‍ය නිදහස සහ වගකීම නමැති කෘතියේ මෙසේ විස්තර කර තිබේ.
 "අධිකරණයට අපහාස කිරිමේ නීතිය හා සම්බන්ධ මූලධර්මයන් පහත ශීර්ෂයන් යටතේ නිරූපණය කෙරේ."
 "01. එම දෝෂ සහගත සටහන කරනු ලැබුවේ අධිකරණය ඉදිරියේ විභාග වෙමින් පවතින හෝ ඒ වනවිටත් තීරණය කර ඇති නඩුවක් සම්බන්ධයෙන් ද යනු කරුණු නොසලකා අධිකරණ තීන්දුව අපහාසයට පත් කරන හෝ අධිකරණයේ ගෞරවයට එරෙහිව වරදක් වන හෝ නුසුදුසු වන්නා වූ හෝ නීත්‍යානුකූල නොවන්නා වු හෝ ඕනෑම ප්‍රකාශනයක්."
 02. විභාග වෙමින් පවත්නා අපරාධ නඩුවක් හෝ සිවිල් පැමිණිල්ලක නඩු කටයුතු මත විනිසුරු, ජූරිය, පාර්ශ්වයන්, ඔවුන්ගේ සාක්ෂිකරුවන් හෝ විභාගයේ දී පෙනී සිටින්නා වූ නීතිඥවරුන් වෙත දොස් පවරන ලෙස විචාරයක් සිදු කරන ඕනෑම ප්‍රකාශයක්.
03. විභාග වෙමින් පවත්නා නඩුවක කටයුතුවලට බලපාන්නා වූ සහ මහජනතාව වෙත හෝ නඩුවේ පාර්ශ්වකරුවකු වෙත අයුක්තියක් සිදුවීමට උපකාරීවන්නා වූ ඕනෑම යමක් නඩුවේ තීන්දුව දීමට ප්‍රථමයෙන් ප්‍රකාශයට පත් කිරීම. එහි දී විනිසුරු හෝ ජූරි සභාව පක්ෂපාතී වන්නේ යැයි තහවුරු කිරීම අත්‍යවශ්‍ය නොවේ.
04. විනිසුරුගේ හැසිරීම පිළිබඳව සාමාන්‍ය විවේචනයක් හෝ අධිකරණ පරිපාලනය සම්බන්ධයෙන් හෝ නීතියේ මනා පරිපාලනය සම්බන්ධයෙන් බාධා කරන හෝ මැදිහත් වන බවට ගණන් ගැනෙන අවස්ථාවක එය අපකීර්තියක් වුව ද අධිකරණයට අපහාස කිරීමක් සංස්ථාපනය නොවේ.
රීඩ් එරෙහිව හග්ගන්සන් (1742) නඩුවේ දී හාඩ් වික් සාමිවරයා විසින් අධිකරණයට අපහාස කිරීම එකිනෙකට වෙනස් කාණ්ඩ තුනකට වර්ගීකරණය කෙළේ ය.
1. අධිකරණයට අපහාස කිරීම
2. අධිකරණය ඉදිරියේ හේතු දක්වන පාර්ශ්වයන් අපහාසයට ලක් කිරීම
3. කරුණු වලට සවන් දීමට ප්‍රථමයෙන් පාර්ශ්වයන්ට අගතියක් සිදු කරවීම. (91 හා 92 පිටු)
ශ්‍රී ලංකාවේ පවතින නීතිමය තත්ත්වය
අධිකරණයට අපහාස කිරීම සම්බන්ධයෙන් ශ්‍රී ලංකාවේ පවතින නීතිමය තත්ත්වය පිළිබඳව එම කෘතියෙන් තවදුරටත් මෙසේ සඳහන් වේ."
 "ආණ්ඩුක්‍රම ව්‍යවස්ථාවේ 105 (3) වන වගන්තිය අනුව අධිකරණයට අපහාස කිරීම පිළිබඳ කරුණු වලට අදාළව කටයුතු කිරීමේ බලය ශ්‍රේෂ්ඨාධිකරණයට සහ අභියාචනාධිකරණයට පැවරී ඇත. මූලික අධිකරණ බලය ක්‍රියාත්මක කරන මහාධිකරණ, දිසා අධිකරණ, මහේස්ත්‍රාත් අධිකරණ, ප්‍රාථමික අධිකරණ, කම්කරු විනිශ්චය සභා පුවත්පත් මණ්ඩලය වැනි උසාවි සහ ආයතන සතු අධිකරණයට අපහාස කිරීම පිළිබඳව නීතිමය පියවර ගැනීමට ඇති අධිකරණ බලය එම වගන්තියේ අතුරු විධානයන් මගින් ආරක්ෂාකර තබා ඇත."
සිවිල් නඩු විධාන සංග්‍රහයේ 65 වන පරිච්ඡේදය යටතේ අධිකරණයට අපහාස කිරීම පිළිබඳවූ චෝදනා වලදී චූදිතයන්ට ලඝු නඩු විභාග ක්‍රමය යටතේ නඩු අසා දඬුවම් ලබා දීමට අධිකරණයට බලයක් ඇත. 1978 අංක 02 දරන අධිකරණ සංවිධාන පනතේ 15 සහ 55 වගන්ති මගින් මූලික අධිකරණ වලට එම කාරණය සම්බන්ධව ක්‍රියා කිරීමට ඇති බලය ආරක්ෂාකර තබා ඇත." (99 වන පිටුව)
අධිකරණයේ ගරුත්වය සුරැකීම
මෙබඳු විධි විධාන පනවා ඇත්තේ අධිකරණයේ ගරුත්වය පැවැත්ම ආරක්ෂා කිරීම අත්‍යවශ්‍ය කරුණක් වන බැවිනි. නමුත් අවිනීත දේශපාලනඥයන් ඊට යළි යළිත් බාධා කරන්නේ නම් සමාජයකට ඉදිරි පැවැත්මක් නොමැත. එබැවින් ශ්‍රී ලංකා වාස්තු විද්‍යාඥයන්ගේ සංගමයේ 17 වන සමුළුව අමතා ඇස්.බී. දිසානායක මහතා විසින් කරන ලද කතාවට එරෙහිව එජාපය ගනු ලැබූ පියවරයන් 2003 නොවැම්බර් මස 03 වනදා වප්මඟුල් උලෙළේ දී ඔහු කළ කතාව සම්බන්ධයෙන් ද ගනු ලැබිය යුතු ය. එය එසේ නොවන්නේ නම් අධිකරණයට පමණක් නොව එබඳු දේශපාලන පක්ෂවලට ද පැවැත්මක් නොමැති වනු ඇත.
නෙල්සන් එස්. පෙරේරා
</ART>
<ART>
තුවාල වූ - අතරමං වූ අලි පැටුවන් 60 කට සුවය සමඟ නිදහස
උඩවළවේ ඇත් අතුරු සෙවණින් තවත් අලි පැටවු 11 ක් යළි නිජ බිමට
ඈත අතීතයේ ශ්‍රී ලංකාවේ අලි 30000 ක් පමණ සිටි බවට වාර්තා වෙයි. එසේ වුවත් අද ශ්‍රී ලංකාවේ ඇත්තේ අලි ඇත්තු 3500 ක් පමණි. දැනට ශ්‍රී ලංකාවෙන් වසරකදී විවිධ හේතූන් මත අලි 150 - 160 ප්‍රමාණයක් ජීවිතක්ෂයට පත්වෙති. එවන් තත්ත්වයන් මත අලි පරපුර සුරැකීමට ලෝකයේ පිහිටුවූ ප්‍රථම ඇත් අතුරු සෙවණ මඟින් තුවාලවූ හෝ අතරමංවූ අලි පැටවුන් ඉතා සාර්ථකව සුවපත් කර කැලේට යැවීමේ වැඩපිළිවෙළක් ක්‍රියාත්මක වෙයි. පසුගිය 15 වැනිදා පස්වෙනි කණ්ඩායම උඩවළවේ වන උයනට මුදා හැරිණි.
අනුරාධපුරය, කැකිරාවේ, සෙම්බුකුලිය අසල වන රොදක පිහිටි විශාල වළක් වටා මහ සෙනඟකි. අලියකුගේ රූපයක් ඇති ලාංඡනයක් සහිත වන ජීවි දෙපාර්තමේන්තුවේ රථ කීපයක්ද එහි ඇත. කඹ හා උදලු අතින් ගත් වන ජීවි නිලධාරිහු පිරිසක්ද එහි සිටිති.
සෙනඟ පිරා ගෙන වළ අසළට ගිය මම වළ තුළ තිබෙන්නේ කුමක්දැයි සොයා බැලුවෙමි. "අයියෝ" මසයක්වත් වයස නැති අලි පැටියෙක් වළේ වැටි ජලයේ ගිලෙමින් උඩ එමින් සිටියි. වළේ එහා මෙහා යන විට වළේ ඉවුරේ වැදීමෙන්ද වන ජීවි නිලධාරීන් ගොඩට ගැනීමට උත්සාහ කිරීමේදී ද සිදුවූ තුවාල කිහිපයක් ද අලි පැටවාගේ ශරීරයේ තිබේ. අලි පැටියා මේ වළේ තව පැය කීපයක් සිටියොත් උගේ ජීවිතය විශ්වාස නැත. ඒ බව තේරුම් ගත් වන ජීවි නිලධාරිහු අවට ජනතාවගේ ද උදව් ඇතිව අලි පැටවා ගොඩට ගත්හ.
අලි පැටවා ගොඩට ගත්තත් ඌට කෙළින් සිටීමටවත් අපහසුය. වන ජීවි නිලධාරිහු අලි පැටවාට වහා ප්‍රතිකාර කළහ. බෝතලයකට දමා කිරි පිටි ද දුන්නේය. අසල වන ජීවි කාර්යාලයට අලි පැටවා රැගෙන ගිය නිලධාරිහු දින කීපයක් එහි රඳවා ගෙන තවදුරටත් ප්‍රතිකාර කළේය.
"අපි හෙට අලි පැටවා උඩවළවේ ඇත් අතුරු සෙවණට ගෙනි යනවා. ඌට ප්‍රතිකාර කරන්නත් ඊට පස්සේ කැලේට පුරුදු කරන්නත් තියෙනවා." වන ජීවි නිලධාරිහු කීහ. අපිට දුකකුත් සතුටකුත් ඇති විය. දුක ඇතිවුණේ අලි පැටවා ගෙන යන නිසාය. සතුට ඇතිවුණේ අලි පැටවාට උඩවළවේ ඇත් අතුරු සෙවණෙදී හොඳ ප්‍රතිකාර ලැබී ඉක්මනින් සුවය ලැබෙන නිසාය.
පසු දිනකදී වන ජීවි දෙපාර්තමේන්තුවේ විශේෂ වාහනයකින් අලි පැටවා උඩවළවේට ගෙන ගියේය.
අප මේ පැවසුවේ 15 වැනිදා ඇත් අතුරු සෙවණෙන් උඩවළවේ ජාතික වනෝද්‍යානයට නිදහස ලැබු 'විලියම්' නම් අලි පැටවාගේ කථාවයි. විලියම් වැනි අලි පැටවුන් 39 දෙනෙක් ඇත් අතුරු සෙවණේදී සුවය ලබා දැන් ඇත් අතුරු සෙවණින් පිටවී මහ කැලයේ සුවසේ දිවි ගෙවති.
තවත් අලි පැටවු 16 දෙනෙක් ඇත් අතුරු සෙවණේ සුවය ලබමින් සිටිති. ඇත් අතුරු සෙවණේ ප්‍රධාන වෛද්‍ය සුහද ජයවර්ධන ප්‍රමුඛ වන ජීවි නිලධාරිහු හා සේවක පිරිස මේ අලි පැටවු සුවපත් කිරීමට කැලේට හුරු කිරීමට දිවා රෑ නොබලා කටයුතු කරති.
අතරමං වෙන අලි පැටවුන් හා තුවාල ලබා සිටින අලි පැටවුන්ට අවශ්‍ය ප්‍රතිකාර හා ආහාරපාන ලබාදී පෝෂණය කර යළි තම නිජබිම වූ කැලයට මුදාහැරීම උඩවළවේ ඇත් අතුරු සෙවණේ ප්‍රධාන පරමාර්ථයයි.
මෙම ඇත් අතුරු සෙවණ මුළු ලෝකයේම වන ජීවි ක්ෂේත්‍රයේ සුවිශේෂි ස්ථානයක් ද ගනී. ඒ අන් කිසිවක් නිසා නොව මේ ඇත් අතුරු සෙවණ ලෝකයේ අලි සංරක්ෂණය සඳහා පිහිටුවූ මේ ආකාරයේ ප්‍රථම හා එකම ඇත් අතුරු සෙවණ මෙය වන බැවිනි.
1995 ඔක්තෝම්බර් 6 වැනිදා හිටපු වන ජීවි නියෝජ්‍ය අධ්‍යක්ෂ දොස්තර නන්දන අතපත්තු මහතාගේ බලවත් උනන්දුව මත හිටපු අගමැති රත්නසිරි වික්‍රමනායක මහතාගේ ප්‍රධානත්වයෙන් මෙම අතුරු සෙවණ විවෘත කරන ලදී.
ඇත් අතුරු සෙවණට අලි පැටියකු ලැබුණු විට මුලින්ම ඌට ප්‍රථමාධාර දී තුවාල ඇත්නම් ඒවාට ප්‍රතිකාර කරනු ලැබේ. ඊට පසු අලි පැටවාට කිරි දීම බෝතල් මඟින් සිදුකරනු ලැබේ.
උඩවළවේ ඇත් අතුරු සෙවණේ සිටින අලි පැටවෙකුට දිනකට 4 වරක් කිරි දෙනු ලැබේ. කුඩාම අලි පැටවුන්ට ළදරු කිරිපිටි ලබාදෙන අතර තරමක් වැඩුණු අයට කුඩා දරුවන්ට දෙන කිරිපිටි ලබාදෙනු ලැබේ. මේ අනුව එක් දිනකට අලි පැටවුන් සඳහා ග්රැම් 400 කිරි පැකට් 99 ක්ද, කිලෝ 1 කිරි පැකට් 6 ක්ද අවශ්‍ය වේ.
පසුව පැටවු අවුරුද්දක් පමණ යන විට වෙනත් පෝෂක වර්ගවලට ද, තණකොළ හා කොළ වර්ගවලට ද පුරුදු කරනු ලැබේ. ඊට පසු ජලය සොයා යෑමට ද සතුන්ගෙන් බේරීමට ද මේ පැටවුන්ට පුහුණුවක් දීම ඇත් අතුරු සෙවණේදීම සිදුකෙරේ. ඊට පසු එසේ වන ගත ජීවිතයකට සියලු සුදුසුකම් ඇතැයි හැඟෙන අලි පැටවු උඩවළවේ උද්‍යානයට නිදහස් කරනු ලැබේ.
උඩවළවේ ජාතික වනෝද්‍යානයට යාබදව හා උඩවළවේ ජලාශයට මායිම්ව පිහිටි අක්කර 200 ක භූමි භාගයක මෙම ඇත් අතුරු සෙවණ පිහිටා ඇත.
1995 දී 'කොමලි' නම් ඇත් පැටවා සුවපත් කරමින් ආරම්භ කළ ඇත් අතුරු සෙවණේ වෛද්‍ය ප්‍රතිකාර හා පෝෂණ ක්‍රමවලට පිංසිදුවන්නට දැන් අලි පැටවුන් 60 ක් පමණ මේ ඇත් අතුරු සෙවණින් සම්පූර්ණයෙන් සුවය ලබා ඇත.
වනජීවි අධ්‍යක්ෂ ජනරාල් එච්.එම්.බී.සී. හේරත් මහතා පවසන පරිදි මෙම ඇත් අතුරු සෙවණින් මුලින්ම ඇලි පැටවුන් නිදහස් කළේ 1998 මාර්තු 21 වැනිදායි.
එදින ඇත් අතුරු සෙවණට මුලින්ම ලැබුණු අලි පැටවුන්ගෙන් පිරිසක් වූ ගාමිණි, පණ්ඩුක, අනුරාධා හා අනුෂා යන අලි පැටවුන් නිදහස් කරන ලදී.
ඊට පසු 2000 ජුනි පළමුවැනිදා තවත් අලි පැටවු 5 දෙනෙකුට තම නිජ භූමිය වූ කැලයට යාමට ඉඩ ලැබිණි. ඒ කොමලි, ඉසුරු, සඳමාලි, මත්තලි හා එමලින් යන අලි පැටවුන්ගේ ඇත් අතුරු සෙවණ භාරව කටයුතු කරන සුහද ජයවර්ධන මහතා පවසන පරිදි මේ අලි පැටවු සියල්ලම දැන් උඩවළවේ ජාතික වනෝද්‍යානයේ අලි රංචුවලට එක්වී සිටිති.
2002 ජනවාරි 18 වැනිදා ද උඩවළවේ ඇත් අතුරු සෙවණින් තවත් අලි පැටවු 8 දෙනෙක් උඩවළවේ ජාතික උද්‍යානයට නිදහසේ පියමං කළහ. මේ අලි පැටවුන්ගේ ගමන් දිශාව හා හැසිරීම් රටා තීරණය කිරීමට මෙම අලි පැටවුන්ගේ කිහිප දෙනෙකුට රේඩියෝ කරපටිද පළඳවා තිබිණි. ඒ අනුව මේ අලි 8 දෙන වෙනම රංචුවක් ලෙස සිටින බව පසුගිය වසරේ කළ සමීක්ෂණවලින් පැහැදිලි වූ බව වන ජීවි අධ්‍යක්ෂ ජනරාල් එච්.එම්.බී.සී. හේරත් මහතා කියයි.
ඊටපසු 2003 වසරේ ජුනි පළමුවැනිදා ද අලි පැටවුන් 11 දෙනෙකු උඩවළවේ කැලයට නිදහස් කරන ලදී. ඒ අලි පැටවුන්ගේ 10 දෙනෙකු මව්ආර ප්‍රදේශයේ අලි රංචුවකට එක්වී සිටින බව ඒ අලින්ගේ හැසිරීම් රටා අධ්‍යයනය කළ පශු වෛද්‍ය සුහද ජයවර්ධන පවසයි. අනෙක් අලියා ගෝනවිද්දගල ප්‍රදේශයේ අලි රංචුවක සිටින බව ද ඔවුන්ගේ රේඩියෝ කරපටි මඟින් කරන ලද නිරීක්ෂණවලදී පැහැදිලි වී තිබේ.
මේ වැඩසටහනේ අලුත්ම පියවර වූයේ ඇත් අතුරු සෙවණේ දී සුවය ලැබූ තවත් අලි පැටවුන් 11 දෙනකු උඩවළවේ ජාතික වනොද්‍යානයට නිදහස් කිරීමයි එය පසුගිය 15 වැනිදා උඩවළවේ දී සිදු විය. ඒ අනුව මෙසේ නිදහස් කළ මුළු අලි පැටවු සංඛ්‍යාව 39 ක් වේ.
වනජීවී අධ්‍යක්ෂ ජනරාල් එච්.එම්.බී.සී. හේරත් රක්ෂිත ප්‍රදේශ කළමනාකරණ ව්‍යාපෘතියේ අධ්‍යක්ෂ දයානන්ද කාරියවසම් හා උඩවළවේ වනනෝද්‍යානයේ උද්‍යාන භාරකාර එම්.ඩී. වීරසිංහ යන මහත්වරු මේ අවස්ථාවට එක්වූහ.
මෙවර නිදහස වූ අලි පැටවු කණ්ඩායමට පිරිමි අලි පැටව් 7 දෙනෙක් ද ගැහැනු අලි පැටවු 4 දෙනෙක් ද අයත් වූහ.
රාජා, පැසී, මැක්සිමස් ජෙට්වින්, මිට්සුයි, නීතා, මිහිකා, ඔඩෙල්, විලියම් සෆාරි, කනිෂ්ක, හා සාන්ත අන්තෝනියෝ ඒ අතර වූ හ.
මෙම අලි පැටවුන් උඩ වළවේ වනෝද්‍යානයට ගෙනයාම සඳහා විශාල ප්‍රමාණයේ ලොරි 3 කට පැටවිණි. අලි පැටවුන් ලොරිවලට පැටවීමටත් පිටින් ගෙන එන අලි පැටවුන් බෑමටත් ස්ථිර ස්ථානයක් ඇත් අතුරු සෙවණේ ඇත. පැටවුන්ගේ බරට මේ ලොරි පාරේ ව එරුණු අතර පසුව බුල්ඩෝසරයක් මගින් ඒ ලොරි ටික දුරක් ඇදගෙන ගියේය.
ඇත් අතුරු සෙවණින් පිට වී උඩවළවේ වේල්ල හරහා ගමන් කළ මේ ලොරි 3 ඊළඟට උඩවළවේ වනෝද්‍යානයේ ප්‍රධාන දොරටුව හරහා වනොද්‍යානයේ ස්ථාන 3 කට ගමන් කළේය.
අලි පැටවුන් 11 දෙනා ස්ථාන 3 කදි නිදහස් කිරීම මේ ලොරි ස්ථාන 3 කට ගෙන යෑමේ පරමාර්ථය විය. මේ අනුව මුල් ම අලි පැටවුන් කණ්ඩායම නිදහස් වූයේ උඩවළවේ ජාතික උද්‍යානයේ බොරලුවල ප්‍රදේශයට ය. පශු වෛද්‍ය සුහද ජයවර්ධනගේ සැලැසුම් අනුව මෙම ස්ථානයේ දී අලි පැටවු තිදෙනෙක් නිදහස ලැබූහ. පැසී, රාජා සහ සාන්ත ඇන්තෝනිසෝ ඒ අතර වූහ. පැසී සඳහා පැලවත්ත සීනි සමාගමත්, රාජා සඳහා මොටොරෝලා සමාගමත් සාන්ත ඇන්තෝනියෝ සඳහා ඇමෙරිකාවේ සමාගමකුත් අනුග්‍රහය දක්වා තිබිණි.
ඊට පසු අලි පැටවුන් නිදහස් කළේ ´ජිත්විල` නම් ස්ථානයට ය. ඩඩෙල්, ජෙට්වින්, මිට්සුයි, සෆාරි, මිහිකා ඒ අතර වූහ. ´ඔඩෙල්` අලි පැටවාට ඔඩෙල් ආයතනයත්, ´මිට්සුයි` අලි පැටවාට මිට්සුයි සිමෙන්ති සමාගමත් ´ජෙට්වින්` සඳහා යාල සෆාරි ආයතනයත්, මිහිකා සඳහා මියුසියස් ෂද්‍යාලයේ සිසුවියෝ පිරිසකුත් දායක වූහ.
ඊළඟට අලි පැටවුන් නිදහස් කළේ සිනුක්ගල ප්‍රදේශයටයි. විලියම්, නීතා හා කණිෂ්ක ඒ අතර වූහ. විලියම් හා ´නීතා` යන අලි පැටවුන්ට අමෙරිකා එක්සත් ජනපදයේ ආයතන හා පුද්ගලයන් කිහිප දෙනෙකුත් ´කනිෂ්ක` සඳහා සේනාධි සිල්වා මහත්මියත් කැපකරු මාපියෝ ලෙස කටයුතු කළහ.
උඩවළවේ ජාතික වනෝද්‍යානයට නිදහස් කළ අලි කණ්ඩායම ඇත් අතුරින් සෙවණින් නිදහස් කළ 5 වැනි අලි පැටව් කණ්ඩායමයි. මීට පෙර 4 වතාවකදී අලි පැටවුන් 28 ක් උඩවළවේ ම නිදහස් කර තිබේ.
මෙවර උඩවළවේ ජාතික වනෝද්‍යානයට නිදහස් කළ අලි පැටවුන් 4 දෙනෙකුට රේඩියෝ සංඥා හුවමාරු නිකුත් කරන උපකරණ සහිත කරපටි (රේඩියෝ කොලර්) පළඳවා ද තිබිණි. එම ´රේඩියෝ කරපටි` මගින් එම නිදහස් කළ අලින්ගේ සංචරණය හා හැසිරීම් විධි පාලනය කිරීමට අපේක්ෂා කරයි. මේ සඳහා කොළඹ විශ්වවිද්‍යාලයේ සත්ව විද්‍යා අංශයේ ආචාර්ය නිහාල් දයාවංශ මහතාගේ උපදෙස් මත නව ව්‍යාපෘතියක් ක්‍රියාත්මක කරයි.
මෙම ඇත් අතුරින් සෙවණේ වැඩෙන අලි පැටවකු රැක බලා ගැනීම සඳහා මසකට ඉතා විශාල මුදලක් අවශ්‍ය වෙයි. එය ඔවුන්ට බෙහෙත් වර්ග කිරිපිටි සැපයීම සහ වෙනත් කටයුතු සඳහා වැයවේ. මේ අනුව එක් අලි පැටවකුට රුපියල් 16000 කට අධික මුදලක් වැයවෙන බව උඩවළවේ උද්‍යාන භාරකාර වීරසිංහ මහතා පවසයි. එම මුදල ලබාගැනීම පිණිස ඇත් අතුරු සෙවණේ සිටින අලි පැටවුන් සඳහා කැපකරු මාපිය ක්‍රමයක් ආරම්භ කර ඇත. එය වසර 2000 සිට ක්‍රියාත්මක ය. අලි පැටවුන් 30 කට පමණ මේ යටතේ කැපකරු මාපියෝ ඉදිරිපත් වී සිටිති.
මෙම කැපකරු මාපිය ක්‍රමයට දායක වීම මගින් එක් අලි පැටවකු සඳහා වන නඩත්තු වියදම වශයෙන් රුපියල් 10000 ක් වන සත්ව සංරක්ෂණ අරමුදලට ලබාදීමට තනි පුද්ගලයකුට, පුද්ගල කණ්ඩායමකට සංවිධානයකට පාසලකට හෝ වෙනත් ඕනෑම ආයතනයකට හැකියාව ලැබේ. ඒ අනුව එසේ දායක වීමට කැමති පුද්ගලයන්ට ඒ පිළිබඳ විස්තර වන ජීවී අධ්‍යක්ෂ ජනරාල් එම්.එම්.බී.සී. හේරත් මහතාගෙන් දුරකථන අංකය 2698086 හෝ දෙපාර්තමේන්තුවේ පශු වෛද්‍ය අංශයෙන් (දුරකථනය 2698557) ලබාගත හැකි ය.
පසුගියදා ඇත් අතුරු සෙවණින් පස්වැනි අලි පැටවු කණ්ඩායම නිදහස් කිරීමෙන් පසුවත් තවත් අලි පැටවුන් 16 ක් උඩවළවේ ඇත් අතුරු සෙවණේ ඉතිරි වී ඇත.
වනජීවී සංරක්ෂණ දෙපාර්තමේන්තුව ගත් අලුත් ම තීරණයක් අනුව ඇත් අතුරු සෙවණේ අලි පැටවකුට දායක වන පුද්ගලයන්ට හෝ සංවිධානවලට වන ඹ්ස සංරක්ෂණ දෙපාර්තමේන්තුව මගින් පහසුකම් රැසක් හා ප්‍රමුඛස්ථාන කිහිපයක් ලබාදීමට ඉඩ සලසා තිබේ.
ඒ අනුව තමන් දායකත්වය සපයන අලි පැටියාට තමන් කැමැති ඉඩක් තැබීමට අදාළ කැපකරු මාපියන්ට ඉඩ කඩ ලැබේ. මසකට වරක් ඇත් අතුරු සෙවණට ඇතුළුවීමට ඡායාරූප ගැනීමට ද මේ මගින් අවස්ථාවක් ලැබේ. වර්ෂයකට උපරිමව වාර දෙකක් සඳහා දින දෙකකට දෙපාර්තමේන්තු සංචාරක නිවාසවල නොමිලේ නවාතැන් ගැනීමට අවස්ථාව ලැබේ. මීට අමතරව දෙපාර්තමේන්තු සංචාරක බංගලා වෙන් කර ගැනීමේදී අවස්ථා තුනක් සඳහා ප්‍රමුඛතාව ද ලබාදීමට කටයුතු කරනු ලැබේ. නඩත්තුව සඳහා භාරගත් අලි පැටියා නිසි වයසට පැමිණි කළ කැලයට මුදා හැරීමේ ක්‍රියාවලිය සඳහා පෞද්ගලිකවම සහභාගි වීමේ අවස්ථාව ද කැපකරු මාපියනට ලැබේ. මීට අමතරව කැපකරු මාපිය ක්‍රමයට දායක වූ පුද්ගලයාගේ හා ආයතනයේ නම ඇත් අතුරු සෙවණේ ඵලකයක ප්‍රදර්ශනය කිරීමට ද කටයුතු යොදා ඇත.
මේ අනුව ලෝකයේ මුලින් ම ශ්‍රී ලංකාව ක්‍රියාත්මක කළ මේ සුවිශේෂ අලි සංරක්ෂණ වැඩපිළිවෙළට හැකි උදව් ලබාදෙන ලෙස අපිත් ඇති හැකි අයගෙන් මේ අවස්ථාවේදී ඉල්ලා සිටිමු.
 නිහාල් පී. අබේසිංහ
සේයාරූ - වනජීවී සංරක්ෂණ දෙපාර්තමේන්තුවේ අනුග්‍රහයෙනි.
වන ජීවී සංරක්ෂණ අධ්‍යක්ෂ ජනරාල් එච්.එම්.බී.සී. හේරත් ප්‍රවර්ධන නිලධාරි නිශාන්ත මෙන්ඩිස් හා ඡායාරූප ශිල්පි සමන්ත වික්‍රමරත්න යන මහත්වරුන්ට ස්තුතිවන්ත වෙමි.
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
සුද්දා සහ බල්ලා
සුද්දා නත්තරම්පොත කලාපුරය පැත්තට හැරුණේ ය. ඔහු තරුණයෙකි. ඩෙනිම් කලිසමක් හැඳ කපු කමිසයක් උඩින් දා ගෙන සිටී.
හීන්දෑරිය. උසට උස ය. කපුරෙදි බෑගයක් උර දරයි.
මුහුණ දිගටිය. රෝස පාට ය. දෑස දුඹුරු ය. ලංකාවේ අව්වට පිච්චී තලෙළු පාට ගැනී ඇත. තැන තැන ලප තිබේ.
මද්දහන සැරය. තාර පාර පිච්චෙයි.
සුද්දා වේගයෙන් යයි. තුම්මුණිං දාඩිය බේරෙයි. දිග අඩි තියයි.
කලාපුරය අලුත් ගමකි. පාරම්පරික පිත්තල කැටයම් ශිල්පීන් එකතු කොට තැනූ ගමකි. ඔවුහු තම නිමැවුම් රාජ්‍ය හා පෞද්ගලික අංශවලට විකුණති. ලක්සල ඒවාට සියේට තිස් තුනයි තුනෙන් එකක් අල්ලා විකුණයි. පෞද්ගලික අංශය ඊට වැඩියෙන් අල්ලයි.
සුද්දන්ට කලාපුරය නුහුරු නොවේ. අලුත් සුද්දෝ පරණ සුද්දන් සේ නොවෙති. ආර්ථික ප්‍රශ්න ඔවුනට ද තිබේ. ඔවුහු සකසුරුවම ද, ලාබය ද බලති. සාප්පුවෙන් වැඩි ගණනක් දී බඩු ගන්නවාට වඩා ශිල්පීන් ගෙන් මිලදී ගැනීමේ දී ලාබයක් තිබේ. ශිල්පියා ගේ ගෙදරට ගොස් ඔහු ගේ අතින් ම බඩු ගැනීමේ දී ඊට සංස්කෘතික අගයක් එක්වෙයි. එය ආස්වාදයකි.
* * * * * * * * * * * * * * * * * * * * * * * * * * *
සෝමරත්න කුස්සි මිදුලේ ගලක් උඩ හිඳ සිටියේය. හේ හතළිස් හැවිරිදි ය. ඔහු ගේ වම් අල්ල මත වූයේ බත් පිඟානකි.
ඔහුට එහායින් කුස්සි පිලේ ඔහු ගේ මව, සිරිපිනා හිඳ සිටියා ය. ඇගේ වයස හැට ගණනකි. ඈ කෙසඟ ය. ඇගේ වමතේ වූයේ මැටි කෝප්පයකි. දත් නැති හෙයින් ඇය හැපුවේ හෙමිනි.
 "පුතේ බත් මදි නං කියහං!"
 "එපා!" ඔහු කරෝල කට්ට සූප්පු කර 'කොල්ලා' ගේ පිඟාන දෙසට විසි කළේ ය.
 "කොල්ලා" වනාහි යස බල්ලෙකි. පැත්ත පළාතට ම බය නැති චණ්ඩියෙකි. හත් අට දෙනෙකුට කා තිබේ. බෙලෙක් පිඟානේ වූ ඇනූ බතින් හොම්බ අහකට ගත් ඌ කරෝල කට්ට දෙස බැලුවේ ය.
* * * * * * * * * * * * * * * * * * * * * * *
සුද්දෙක් කුස්සිය පැත්තෙන් මතුවන තුරු සෝමරත්නත්, සිරිපිනාත්, බල්ලාත් දැන සිටියේ නැත.
 "හැව් යූ ගොට් වෙරි වෙරි ස්මෝල් බ්රාස් ස්කේල්ස් දැට් අයි කැන් යූස් ෆෝ ස්කේලිං මෙඩිසින්."
(බේත් කිරන්ඩ පුළුවන් පුංචි පහේ පිත්තල තරාදි හෙම ගන්ඩ තියනවද?)
සුද්දාට කට ගන්නට නොලැබිණ. කොල්ලා ගොරවා ගෙන පැන්නේ ය.
 "හව්!"
ඌ පැනපු හැටියේ ම සුද්දා ගේ කකුල හැපුවේ ය.
සෝමරත්නට බත් කට හිරවුණේ ය. තරු විසිවුණ ඔහුට වහා නැගිටිණ.
 "කොල්ල! කොල්ල ඔහෙ හිටු!"
සිරිපිනා ද මැටි කෝප්පය බිම තබා නැගිට්ටා ය.
 "එපා කොල්ලො එපා!"
සුද්දා ගේ ඩෙනිම් කලිසමේ කෑල්ලක් කොල්ලා ගේ කටට ආවේ ය. පය තුවාල විය.
 "කොල්ල ඔහෙ හිටු! සුද්දො එහාට පලයං!" සෝමරත්න කෑ ගැහුවේ ය.
 "ඇයි මහත්තයො මේ කන වෙලේ කුස්සිය අස්සෙ ආවෙ? දන්නැද්ද බල්ලට කේන්ති යනව කියල?" සිරිපිනා කෑගෑවා ය.
සුද්දාට ඒ කිසිවක් ඇහුණේ නැත. ඔහු ගේ කිපුණු ඇස් රැඳී තිබුණේ ඩෙනිම් කලිසමේ කෑල්ලක් කටේ රඳවා ගෙන ම යළි යළිත් තමන් වෙත කඩා පනින්නට යන බල්ලා වෙත ය.
බල්ලා සුද්දාට කඩා පනින්නට හැදුවේ ය. සුද්දා ද බල්ලාට කඩා පනින්නට හැදුවේ ය. දෙදෙනා පොරයකට සූදානම් වූ මල්ලවයන් දෙදෙනකු ගේ සිරි ගත්තේ ය.
බල්ලා ගල් ගැසී ගියා සේ විය. ඌ නොසැලී සුද්දා ගේ දෑස දෙස බලා සිටියේ ය. සුද්දා ගේ මුහුණ කෝපයෙන් වියරු විය. මුව ඇරී දත් විලිස්සිණ.
එසැණෙහි ම සුද්දා බල්ලා වෙත පැන්නේ ය. බල්ලා පස්සට පැන්නේ ය. සුද්දා යළිත් බල්ලාට පැන්නේ ය. බල්ලා යළිත් පස්සට පැන්නේ ය. සුද්දා බල්ලා ගේ ගෙල මිරිකන පරිදි යළිත් බල්ලා ඉදිරියට පැන්නේ ය. බියපත් බල්ලා කුස්සියට පැන්නේ ය.
බල්ලා ද සුද්දා ද කුස්සියේ දැඟලූහ. වළං බිඳිණ. තුන පහේ බෝතල් හැළිණ. බල්ලා කූරු නැති ජනේලයෙන් එළියට පැන්නේ ය. සුද්දා ද එළියට පැන්නේ ය. බල්ලා ගෙට දිව්වේ ය. සුද්දා ද ඌ පසු පස ගෙට දිව්වේ ය.
බල්ලා කාමරයකට රිංගුවේ ය. සුද්දා ද එහි කඩා වැදුණේ ය. එළියට පැන ගත් බල්ලා යාබද ගෙදරට දිව්වේ ය. සුද්දා ද එහි දිව්වේ ය.
බල්ලා ඒ ගෙදර කාමරයකට රිංගුවේ ය. ගෙදර හිමිකරු තල්ලු කර දැමූ සුද්දා ද එහි වැදුණේ ය. බල්ලා ඇදක් යටට රිංගුවේ ය. සුද්දා ඇද පැත්තකට ඇද්දේ ය. බල්ලා එළියට පැන ඊළඟ ගෙදරට දිව්වේ ය. සුද්දා ද වැඩේ අත ඇරියේ නැත. ඔහු ද එහි දිව්වේ ය.
බල්ලා ඒ ගෙදර ඇඳුම් වැට අස්සේ හැංගුණේ ය. සුද්දා ඇඳුම් වැට බිම පෙරළා බල්ලාට කඩා පැන්නේ ය. බල්ලා කෙඳිරි ගාගෙන එළියට පැන්නේ ය. සුද්දා ද එළියට පැන බල්ලා පසුපස පැන්නුවේ ය.
බල්ලා ගමේ අඩි පාරක් දිගේ දිව්වේ ය. සුද්දා ද ඒ දිගේ ඌ අඹා ගියේ ය.
සෝමරත්නත්, සිරිපිනාත්, අවට නිවැසියෝත් පාරට බැස පුදුම වී බලා සිටියහ.
බල්ලා යාබද තණ පිට්ටනියේ දුවන හැටි ඔවුහු දුටහ. කොහෙන් දෝ මතු වී තණ පිට්ටනියට ආ සුද්දා අවට විපරම් කළේ ය. බල්ලා ඔහු ගේ නෙත ගැටිණ. ඔහු යකු වේගයෙන් බල්ලා අඹා ගියේ ය.
පිට්ටනිය කෙළවරට දිවූ බල්ලා සුද්දාට වෙට්ටුවක් දමා ආපහු දුවන්නට පටන්ගත්තේ ය. විසි වී ගොස් බිම වැටුණ සුද්දා නැගිට යළි බල්ලා පසු පස පන්නන්නට වූයේ ය. පිට්ටනියේ මෙහා කෙළවරට ආ බල්ලා ආපසු හැරී බැලුවේ ය. සුද්දා තමා ඉදිරියේ සිටින බව දුටු බල්ලා ආපහු හැරි පිට්ටනියේ අනෙක් පැත්තට දුවන්නට වූයේ ය. සුද්දා ද හැරී බල්ලා පසුපස දිව්වේ ය.
 "ඈ බං පුතේ! මොකක්ද මේ සුද්දට වෙලා තියෙන්නෙ? යකා වැහිල ද? බල්ල හොඳටම බයවෙලා!"
 "මූ නං යකාගෙ සුද්දෙක්!"
* * * * * * * * * * * * * * * * *
සිද්ධිය ගමට ආරංචි වන්නට වැඩි වෙලාවක් ගියේ නැත. කොල්ලෝ කුරුට්ටෝ කෑ කෝ ගාගෙන පිට්ටනියට දුව ආහ.
කොල්ලන් දුටු සුද්දාට හොඳ කල්පනාවක් පහළ වූවා සේ පෙනිණ. හේ නෝට්ටු ගෙන ඒවා කොල්ලන්ට පෙන්වා බල්ලා අල්ලා දුන්නොත් ඒවා දෙන බව කීවේ ය.
 "බල්ලව අල්ලමු! සුද්ද සල්ලි දෙනව! බල්ලව අල්ලමු!" තීරණයකට ආ කොලු රැල අතට අසු වූ ගල් ද, පොලු ද රැගෙන බල්ලා පසු පස දුවන්නට වූහ.
 ගෝ! ගෝ! චේස් ද බ්ලඩි ඩෝග්!" සුද්දා ද කෑගසමින් කොල්ලන්ට එක් වූයේ ය.
බල්ලා දැන් පිට්ටනිය වටේ දුවයි. සුද්දා ද, කොල්ලෝ ද බල්ලා පසු පස පිට්ටනිය වටේ දුවති.
පිම්මක් අල්ලා ආපසු හැරෙන බල්ලා හති දාන්නට පටන් ගනී. සතුරන් කිට්ටු කරන විට යළි දුවන්නට පටන් ගන්නා ඌ තවත් තැනක නැවතී හති දායි.
 "කොල්ලට හොඳට ම මහන්සියි! අනේ අම්මප මේ සුද්දට!" සෝමරත්න ගේ ඉවසීමේ සීමාව පැන ගොසිනි.
 "අනේ පුතේ බල්ල මැරෙයි! මෙහෙම සුද්දෙක් නං මගෙ අම්ම අප්ප කාලෙවත් දැකල නෑ!"
බල්ලා දැන් උපක්‍රමයක් පාවිච්චි කරයි. සිරුරේ සියලු ශක්තිය එකතු කොට හැකි උපරිම වේගයෙන් ඉදිරියට දුව යන ඌ ආපසු හැරී සතුරන් වෙත කඩා පනින නියායෙන් ගොරවා ගෙන එයි. සතුරන් නොබිය ව තමා ලුහු බඳින බව දකින ඌ යළි දුවන්නට වෙයි.
හිටි හැටියේ ම සතුරන් ගෙන් මිදුණ බල්ලා සෝමරත්න ඉදිරියේ පෙනී සිටියේ ය. දිව හැකි තරම් එළියට දමා ගෙන හති දාමින් සිටි උගේ සකල ශරීරය ම ගැහෙමින් පැවතියේ ය.
 "කොල්ලො විජහට දුවපං ගෙට! දුවල හැංගියං!" ස්වාමියා ගේ විධානය තේරුම් ගත් බල්ලා වහා ගෙදර දිව්වේ ය. පුතා ද, මව ද ඒ පසු පස ආහ.
ඊළඟ මොහොතේ සුද්දා කුස්සි දොරකඩ පෙනී සිටියේ ය.
 "වෙයා ඉස් ද ඩෝග්? ගිව් මී ද ඩෝග්!"
 "අනේ බුදු මහත්තයො බල්ලට උගෙ පාඩුවෙ ඉන්ඩ ඇරපං! බල්ල කන ලොවෙ ඔතෙන්ට ඇවිත් ඌව කවා ගත්තෙ උඹමනේ!"
 "යූ ගෝ ඕල්ඩ් වුමන්!" සුද්දා සිරිපිනා තල්ලු කර දැමුවේ ය. විසි වී ගිය ඈ බිම වැටුණා ය.
සෝමරත්න ගේ ඉවසීමේ සීමාව පැන්නේ ය. කුස්සි මුල්ලේ වූ මහ කැත්ත අමෝරා ගත් හේ සුද්දා ඉදිරියට පැන්නේ ය.
'ඒයි සුද්දා! යූ ගෝ! යූ ගෝ! යූ බෑඩ් මෑන්! මං නරක මිනිහයි කියන්ඩ එපා! ගෝ! ගෝ! ගෝ!'
සුද්දා මෙල්ල වූයේ ය. කුස්සියේ සිටි බල්ලා දෙස රවා බලමින් මොහොතක් සිටි හේ ආපසු හැරී යන්නට ගියේ ය.
* * *
හැන්දෑ අඳුර සමඟ පොඩි පොදයක් වැටුණේ ය.
පොලිස් රියක් පාරේ නතර කැරිණි. පොලිස් පිරිසක් ද කැටුව සුද්දා සෝමරත්න ගේ ගෙදර කුස්සිය පැත්තට ආවේ ය.
'සර් මායි අම්මයි මෙතනට වෙලා දවල්ට බත් කකා හිටිය. මෙයා එක පාරටම කුස්සිය පැත්තෙන් මතු වුණා! කකා හිටිය බල්ලට කේන්ති ගිහින් මෙයාව හැපුව! වැරැද්ද මෙයාගෙ. ඇයි මෙයා කුස්සිය පැත්තෙ රිංගුවෙ?'
'දිස් ඩෝග් හෑස් වූන්ඩඩ් මී' සුද්දා සිය තුවාලය පෙන්නුවේ ය. 'ඇන්ඩ් ඩෙනිම් ටුවුසර් හෑස් බීන් ඩිස්රෝයීඩ්. ඉට් වර්ත්ස් ෆයු තවුසන්ඩ් රුපීස්. හවු එවර් අයි වෝන්ට් ෆයු තවුසන්ඩ් රුපීස්' සුද්දා රුපියල් පන් දහසක් ඉල්ලා සිටියේ ය.
ප්‍රධාන පොලිස් නිලධාරියා සෝමරත්න දෙස බැලුවේ ය.
'පන් දාහක් දෙන්ඩ සල්ලි මා ළඟ නෑ සර්. එයා ඒක කර ගත්තෙ විහිං! කලිසමට කලිසමක් දෙන්නං! තුවාලෙට බේත් දාල දෙන්නං! එච්චරයි!'
විදේශිකයාත්, ගෘහ මූලිකයාත් තම තමන් ගේ ස්ථාවරයන්හි දැඩි ලෙස එල්බ ගෙන සිටියෙන් සාධාරණ විසඳුමක් දීමට පොලිස් නිලධාරියාට බැරි විය.
සුද්දා පන්දාහ දාහට බැස්සුවේය. සෝමරත්න සිය ස්ථාවරයේ ම සිටියේ ය.
දෙ පැයකට පමණ පසු ප්‍රශ්නය නිරාකරණය විය. කලිසමට කලිසමක් ලබා ගැනීමට සුද්දා එකඟ විය. සෝමරත්න යාබද නිවෙසකට ගොස් සිය සොහොයුරකු ගේ ඩෙනිම් කලිසමක් රැගෙන විත් සුද්දාට දුන්නේ ය.
යං බේත් දා ගන්ඩ!' සෝමරත්න විදේශිකයාට අඬ ගැසුවේ ය.
'නෝ! අයි විල් ගෙට් ඩන් ඉට්.' සුද්දා ආපසු හැරුණේ ය.
ප්‍රශ්නෙ විසඳුණා!' පොලිස් නිලධාරියාට අස්වැසිල්ලක් ආයේ ය. 'තමුංගෙ බල්ලව මීට පස්සෙ බැඳල හදා ගන්ඩ ඕනැ. මේ පැත්ත සාමාන්‍යයෙන් විද්ශිකයො එන පැත්තක් බව තමුං දන්නවනෙ.'
පොලිස් නිලධාරියා සිය පිරිස ද කැටුව ආපසු ගියේ ය.
එතෙක් ගෙතුළ සැඟව සිටි 'කොල්ලා' කුස්සි මිදුලට ආවේ ය.
'කොහෙද උඹ යන්නෙ? මදැයි උඹ කරපු හරිය!'
 හිස පාත් කර ගත් 'කොල්ලා' පිරිස ගිය අඩි පාර දිග ඉව අල්ලමින් කළුවරේ ම නොපෙනී ගියේ ය.
ජීප් රිය යනු ඇසිණ.
'කොල්ලා' ආපසු පැමිණ ස්වාමියා ඉදිරියේ කීකරු ව සිටියේ ය.
'කෝ? කට්ටිය ගියා ද?'
කොල්ලා වලිගය වනමින් දෑත ඔසවා සෝමරත්න ගේ ඇඟට පැන ඔහු ගේ ගෙලට සිය ගෙල තද කර ගත්තේ ය.
'මදැයි කොල්ලො උඹ අල්ලපු අඩව්ව! ස්වාමියා සුරතලා ගේ මුහුණ බදා ගත්තේ ය.
සත්‍ය කතාවකි. පුද්ගල නාම පමණක් කල්පිත ය.
ගුණසිංහ හෙට්ටිආරච්චි
</ART>
<ART>
කන්නැලිය සුරකිමු
සැඟවී ගිය කන්නැලිය යළි හිනැහෙනු පෙනෙයි
ඈත අතීතයේ කන්‍යාලියක් ලෙස හෙවත් නොඉඳුල් වනාන්තරයක් ලෙස හැඳින්වුණු කන්නැලිය වනාන්තරය ඈත අතීතයේ දී ද සිංහරාජයටත් වඩා ඉහළ පාරිසරික ජෛව විවිධත්වයකින් පිරී තිබිණි. එසේ වුවත් 1960 දශකයේ දී මේ වනාන්තරය රාජ්‍ය අනුග්‍රහය ඇතිව කැපීම ඇරඹිණි. ඒ තුලී ලෑලි හා ගෘහ භාණ්ඩ සඳහා ය. දිනකට තට්ටු ලොරි 10 - 15 ක පැටවූ ලී කොට සිය ගණනක් නගරයට ගෙන ආවේ ය. යළි ඒ වනය පණ ලැබුවේ 1988 න් පසුව ය.
කැලේ කැපීමෙන් අනතුරුව ඉහළ ජෛව විවිධත්වයක් ඇතිව වර්ධනය වී ඇති මේ නව කන්නැලිය වනාන්තරයේ සුරැකීමට දැන් එක්සත් ජාතීන්ගේ සංවර්ධන වැඩ සටහන ක්‍රියා කරයි. එමගින් මේ වනය විනාශ කිරිමට පෙළඹුණු අය ම දැන් එය සුරැකීමට පොළඹවා ගෙන සිටිති.
ඒ හරිත වැසි වනාන්තරය හරහා බුල්ඩෝසර දුවයි. දිනකට ලී දඬු, ගස් පුරවා ගත් ලොරි 10 - 15 ක් වනයෙන් පිට වෙ යි. සිදුවන්නේ මහා වන විනාශයකි. තවත් තැනක මේ වාහන අලුත්වැඩියා කැරෙයි. සුඛෝපභෝගි වන නිවහන් ගණනක් ද මේ වනයේ ඉදි වී තිබේ. මේ 1960 වකවානුවේ කන්නැලියේ තත්ත්වයයි.
1988 දී ඒ විනාශය නතර විය. දැන් ඒ වනය ඉහළම ජෛව විවිධත්වයෙන් යුතුව වැවී තිබේ.
සිංහරාජය අපේ රටේ ඇති ඉතා වටිනා ම වනාන්තරය වුවත් අද කන්නැලිය වනාන්තරයේ ඇති ශාක හා සත්ව විශේෂවල ආවේණිකත්වය සිංහරාජයටත් වඩා වැඩි ප්‍රතිශතයක් ගත්තා බව පැවසේ.
ගාල්ල දිස්ත්‍රික්කයේ හිනිදුම ප්‍රදේශයේ පිහිටි කන්නැලිය නිරිත දිග වැසි වනාන්තරය හෙක්ටයාර 5306 ක විශාලත්වයකින් යුක්ත ය. ලංකාවේ වනාන්තරවල ජෛව විවිධත්වය පිළිබඳ මෑතක දී කළ ජාතික සංරක්ෂණ විමසුම නම් අධ්‍යයනය අනුව කන්නැලිය වනය තුළ ශාක විශේෂ 234 ක් පවතී. ඉන් 155 ක් වන දේශීය වේ. කලාපීය ලෙස වඳ වී යාමේ තර්ජනයට ලක් වි ඇති ශාක විශෙශ්ෂ 106 ක් එහි ඇති අතර ජාතික වශයෙන් වඳ වී යාමේ තර්ජනයට පත් වූ ශාක විශේෂ 76 ක් ද ඒ අතර තිබේ.
එම අධ්‍යයනයට අනුව කන්නැලිය වන පියස තුළ සත්ව විශේෂ 60 ක් සිටින බවත් ඉන් විශේෂ 25 ක් ආවේණික බවත් ජාතික සංරක්ෂණ විමසුමට නායකත්වය දුන් ආචාර්ය දයාවංශ පවසයි. ජාතික වශයෙන් වඳවීමේ තර්ජනයට ලක් වි ඇති සත්ව විශේෂ 13 ක් ද ගෝලීයව වඳවීමේ තර්ජනයට ලක් වූ සත්ව විශේෂ 1 ක් එහි ඇත.
වෙනිවැල්ගැට, කුඩා හැඩයා, මහ හැඩයා, වනරාජ, සඳරාජ, කොකුම්, නව හන්දි, හාතාවාරිය, කොතල හිඹුටු රසකිඳ වැනි දේශීය ඖෂධ පැළෑටි ගණනාවක් ද කන්නැලියේ තිබේ.
වන සංරක්ෂණ දෙපාර්තමේන්තුවේ නියෝජ්‍ය අධ්‍යක්ෂ (පරිසර කළමනාකරණ) එච්.ජී. ගුණවර්ධන මහතා පවසන පරිදි මෙම වන පියස තුළ මෙරට ආවේණික හා විරල ශාක ප්‍රජාවක් වන හොර (ඩිප්ටෙරොකාපස්) කුලයේ ශාක ප්‍රජාව ද නා-දුන් ශාක ප්‍රජාව ද බහුලව දක්නට ලැබේ.
කටබොඩ, කැකුණ, වැලිපියන්න, දොඹ, තිනිය දුන්, තම්බටු වැල්, මා වේවැල්, ඇටඹ, බදුල්ල, හින්කුරටිය, වන මී, අලු බෝ වැනි තෙත් කලාපීය වනාන්තරවල වැවෙන ආවේණික ශාක ද මෙහි බහුලව ඇති බව ගුණවර්ධන මහතා පවසයි.
"කුරුල්ලන් විශේෂ 22 ක් හා ගොලුබෙල්ලන් විශේෂ 12 ක් මෙහි සිටිනවා ඊට අමතරව ක්ෂිරපායි විශේෂ 10 ක්ද, උභය ජීවින් හා සමනළ විශේෂ 4 බැගින්ද මෙහි සිටිනවා. සිංහරාජයේ තියෙන්නේ කඳක් සහිත ශාක විශේෂ 337 ක් ඉන් ආවේණික වන්නේ 192 යි. නමුත් කන්නැලියේ ශාක විශේෂ 234 ක් තිබෙනවා. එයින් 155 ක් ම ආවේණිකයි. ඒ අනුව කන්නැලියේ ආවේණිකත්වය විශාල බව පැහැදිලියි" ඔහු කියයි.
ගිං ගඟ හා නිල්වලා ගඟ පෝෂණය කරන දිය පහරවල්වලින් අලංකෘත වූ කන්නැලිය වනය තුළ දියඇලි හා කඳු මුදුන් ගණනාවක්ද තිබේ. ඉන් වනයට ලැබෙන සෞන්දර්ය කියා නිම කළ නොහැකිය.
එසේ වුවත් 2000 පමණ වන විට මෙම වනයේ මායිම් තේ වගාව මගින් දරුණු ලෙස ආක්‍රමණය කර තිබුණි.
පසුව එය කන්නැලිය රක්ෂිතය තුළට ද ගමන් කළේය. වන සංරක්ෂණ දෙපාර්තමේන්තුව කළ අධ්‍යයනවලට අනුව 2000 වසර අවසානය වන විට මුළු කන්නැලිය වනාන්තරයෙන් සියයට 20 ක් පමණ (එනම් අක්කර 2500 ක්) තේ වගාව විසින් ආක්‍රමණය කර තිබුණි. ජෛව විවිධත්වයෙන් හා ආවේණික බවින් පොහොසත් මේ වනාන්තරය සුරැකීමට වහාම පියවර ගැනීමට ක්‍රියා කළේ ඉන් පසුවය.
ඒ අනුව එක්සත් ජාතීන්ගේ සංවර්ධන වැඩ සටහනේ විශ්ව පරිසර සහයෝගීතාව(ට්ඡ්ජ්) අනුග්‍රහයෙන් ශ්‍රී ලංකාවේ නිරිතදිග වැසි වනාන්තර සංරක්ෂණ ව්‍යාපෘතිය නම් ව්‍යාපෘතියක් ආරම්භ කැරිණි. එක්සත් ජාතීන්ගේ සංවර්ධන වැඩ සටහන හා ශ්‍රී ලංකා රජය මෙම ව්‍යාපෘතියට මූල්‍යාධාර ලබා දෙන අතර ඒ මුදල රුපියල් කෝටි 9.75 කි.
මෙම ව්‍යාපෘතියේ සමායෝජක වන සංරක්ෂණ දෙපාර්තමේන්තුවේ පරිසර කළමනාකරණ අංශය බාර නියෝජ්‍ය වන සංරක්ෂක එච්.ජී. ගුණවර්ධන මහතාගේ අදහස් අනුව මෙම ව්‍යාපෘතියේ මූලික අරමුණ වූයේ තර්ජනයට ලක්වී ඇති ශ්‍රී ලංකාවේ නිරිතදිග වැසි වනාන්තරවල ඇති අසාමන්‍ය ජෛව විවිධත්වය අවට ගම්වැසි ජනතාවගේ සහභාගිත්වයෙන් සංරක්ෂණය කිරීමයි. මේ අනුව ප්‍රධාන වශයෙන් සිංහරාජ ලෝක උරුම වන භූමියේ හා කන්නැලිය වර්ෂා වනාන්තරයේ පරිසර පද්ධතිය සංරක්ෂණය කිරීම කෙරෙහි ව්‍යාපෘතිය මූලිකව අවධානය යොමු කර තිබේ.
මෙම ව්‍යාපෘතියේ කළමනාකාර රංජිත් පත්මජීව මහතා ප්‍රමුඛ වන නිලධාරිහු මෙම ව්‍යාපෘතිය සාර්ථකව ක්‍රියාත්මක කිරීමට ප්‍රබල උත්සාහයක යෙදෙති. ලෝකයේ ජෛව විවිධත්වය පිළිබඳව අධ්‍යයනයක යෙදුණු 'නෝමන් මෙයර්' නම් ජීව විද්‍යාඥයා ලෝකයේ ඇති ජෛව විවිධත්වයෙන් ඉතාම පොහොසත් වනාන්තර 18 අතරට අපේ නිරිතදිග වැසි වනාන්තරත් ඇතුළත් කර තිබෙනවා. එයින් ඉතාම වැදගත් එකක් තමයි මේ කන්නැලිය වන පියස. ඒක නිසා එය රැකීම ඉතා වැදගත්.
"අපි මුලින්ම කන්නැලිය, දෙදියගල, නාකියාදෙණිය රක්ෂිතයේ අවට ගම්වල ප්‍රජා මූලික සංවිධාන පිහිට වූවා.ඒවාට වැඩිපුර එක්වුණේ කැලය කැපීමට ක්‍රියාකළ හා තේ වගා කර කැලේ විනාශ කළ ජනතාවයි. ඊට පසු ඒ අයට වනය සුරැකීමේ වැදගත්කම පිළිබඳවත්, වනය උදව් කරගෙන කරන රැකියා හා වනයට විනයක් වී ඇති තේ වගාව අඩු කිරීමට දැනුම්වත් කිරීමත් කළා. මේ ප්‍රජා මූලික සංවිධානවලට ව්‍යාපෘතිය මගින් රුපියල් ලක්ෂ 62 ක් ආධාර ලෙස දුන්නා. ඒවා ඒ සංවිධාන මගින් වනය උදව් කරගෙන ජීවත්වූ අයට ග්‍රාමීය කර්මාන්ත ඇරැඹීමට ලබාදුන්නා. ඒ අනුව දැන් වනය සුරැකීමටත්, වනයට වින කරන රැකියා වෙනුවට වනයට හානියක් නැති රැකියාවලට යොමුවීමටත් ජනතාව පෙළඹුණා." පත්මජීව මහතා කීය.
මෙසේ වනය විනාශ කරමින් සිට වෙනත් වෘත්තින්වලට යොමුවුණු තරුණ තරුණියන් හා තවත් අය බොහෝ දෙනෙකු පසුගිය දිනක අපට හමුවිය. ගාල්ලේ ගල්අන්දල පදිංචි ප්‍රේමිලා සමන්තිකා පසුගිය සමයේ කන්නැලිය වන රක්ෂිතය මායිමේ තේ වගා කළ පවුලක දෙටු දියණියයි. "අපි අපේ අම්මලා තාත්තලා එක්ක කන්නැලියේ තේ වගා කළා. ඒ කාලයේ කන්නැලියේ මායිම් තිබුණේ නැහැ. ඒ නිසා අපි පුළුවන් හැම තැනම තේ වැව්වා. පස්සේ මේ ව්‍යාපෘතියේ මහත්වරු කිව්වා අපේ තේ ඉඩම් සමහරක් අපිට අයිති නැහැ. කන්නැලියටයි අයිති කියලා. ඒ අනුව අපි සමඟ ගම්මු ගණනාවක් ඒ ඉඩම්වලින් ඉවත්වෙලා ඒ ඉඩම් කැලේටම දුන්නා. අද අපි ව්‍යාපෘතියේම උපදෙස් මත වෙනත් රැකියාවලට යොමුවී තිබෙනවා. මමත් ඒ අනුව පුංචි රෙදිපිළි ව්‍යාපාරයක් පටන් ගත්තා. ඒකට මේ ව්‍යාපෘතිය යටතේ හදලා තිබෙන ප්‍රජා මූලික සංවිධානවලින් ලොකු ණය මුදලක් ලැබුණා. ඒක මේ ව්‍යාපෘතිය ගෙනයෑමට ලොකු ශක්තියක් පමණක් නෙමෙයි අතදීමක්ද වුණා. දැන් සිල්ලර බඩු ව්‍යාපාරයක් පටන් අරන් තිබෙනවා. ඒ නිසා අපිට දැන් ජීවත්වීමට ප්‍රශ්නයක් නැහැ. හොඳ ආදායමක් ලැබෙනවා" ඇය කීවාය.
කන්නැලිය, දෙදියගල, නාකියාදෙණිය රක්ෂිතයේ සිදුවූ දැව අපරාධ සියල්ල ද දැන් අඩුවී ඇත. ඒ අනුව මෙම ව්‍යාපෘතිය ක්‍රියාත්මක වීමට පෙර 1997 දී කන්නැලියේදී අල්ලාගත් වන අපරාධ ප්‍රමාණය 26 කි. නමුත් 2001 වන විට 3 ක් විය. පසුව 2002 දී 2 ක් විය. දැන් එවැනි වන අපරාධ ඇත්තේම නැත.
1997 දී කන්නැලිය වනය පදිංචියට එළිකිරීම් 15 ක් සිදුවිය. එහෙත් 2002 දී එය 1 ක් දක්වා පහළ බැස තිබිණි. 1997 දී කන්නැලිය වනාන්තරයේ ගස් කැපීම් 6 ක් වාර්තා විය. 2002 වසරේ දී හා ඊට පසුව එවැනි වාර්තා වීම් එකක්වත් නැත.
1960-70 වකවානුවේදී මේ කන්නැලිය වනාන්තරය කැපීමට යොමුවුණු අයද අපට මේ ගමනේදී හමුවිය. මේ ඉන් එක් අයෙකි. ඔහු ගාල්ලේ උඩුගම ප්‍රේමදාස සෙනෙවිරත්නයි.
අපි 1960-70 විතර කාලේදී කන්නැලිය වනාන්තරය කපාගෙන කපාගෙන ගියා. අඩි 5 1/2 කට වැඩි වටප්‍රමාණයක් ඇති ගස් 50 - 60 ක් අපි දිනකට කැපුවා. මේවා කැපුවේ ගෘහභාණ්ඩ හදන්නයි, තුනී ලෑලි ඉරන්නයි.
"ඒ කාලේ මේ වන විනාශය කළේ ආණ්ඩුවේ මඟපෙන්වීම අනුවයි. පස්සේ 1988 ඇතිවුණු කලබලවලින් පසුව තමයි මේක සම්පූර්ණයෙන් නැවතුණේ."
"ඊට පස්සේ කන්නැලිය, දෙදියගල, නාකියාදෙණිය සංරක්ෂණය කිරීමට ව්‍යාපෘතියක් ආවා. ඒකෙ මහත්වරු අපිට කැලේ වටිනාකම හොඳින් කියලා දුන්නා. ඉන් පස්සේ අපි කැලේ සුරකින්න කටයුතු කළා මිසක් කැලේ නහන්න ක්‍රියා කළේ නැහැ."
"අපේ ගම්වල තවත් පිරිසක් කැලේ අල්ලාගෙන තේ වැව්වා. ඒ අයත් දැන් කැලෙන් අයින් වෙලා වෙන වෙන ව්‍යාපාරවල යෙදෙනවා."
එදා කැලේ කැපීමට යොමුවූ ජනතාව අද කැලේ සුරකින්නට, කැලේ විනාශය වළක්වන්නට ක්‍රියාකරන අයුරු පිළිබඳව අපට මේ අදහස් පළ කළ සෙනෙවිරත්න මහතා මුලින් සිදුවූ වන විනාශය නිසා කන්නැලියේ තිබුණු නොඉඳුල් වනය සම්පූර්ණයෙන් විනාශ වුණු බවද කීය.
මේ කරුණු අනුව එදා කන්‍යාලිය ලෙස හැඳින්වුණු මේ සුන්දර කන්නැලිය වන පියසට යළි ඉහළ ජෛව විවිධත්වයකින් යුතුව බාධාවලින් තොරව වැඩෙන්නට දැන් අවස්ථාව ලැබී තිබේ. ඒ සුන්දර වනයට ඒ ගමන ඉදිරියට යන්නට අපි කවුරුත් උදව් කළ යුතු බවද මෙහිලා සඳහන් කළ යුතුමය.
නිහාල් පී. අබේසිංහ
සේයාරු - සඳුන් සුගන්දන
<PIC>වනාන්තරය අවට ප්‍රදේශවල ජනතාවගේ ප්‍රයෝජනය පිණිස ව්‍යාපෘතිය මගින් පැළ ලබාදීමට ඉදිකළ පැළ තවාන පරික්ෂා කරන ව්‍යාපෘති අධ්‍යක්ෂ සරත් සමුද්‍රජීව මහතා ඇතුළු එහි නිලධාරීන් පිරිස.</PIC>
<PIC> අනගිමල ඇල්ල</PIC>
<PIC> නාරන්ගස් ඇල්ල</PIC>
<PIC> කන්නැලිය වන පියස</PIC>
</ART>
<ART>
දුරින් සිට නිදහස් අරගලය මෙහෙය වූ නායකයා
ඩී. ආර්. විජයවර්ධන
ලේක්හවුස් ආයතනයේ නිර්මාතෘ ඩී. ආර්. විජයවර්ධන ශ්‍රීමතාණන් ගේ 54 වැනි අනුස්මරණය ජුනි මස 12 දිනට යෙදී ඇත. මේ ලිපිය ඒ වෙනුවෙනි.
විසිවන සියවසේ උදාවීමත් සමගම ශ්‍රී ලාංකීය නිදහස් අරගලයේ ප්‍රාථමික අදියර මෙරට උගත් සමාජය තුළ නිර්මාණය වෙමින් පැවතිණි. බ්‍රිතාන්‍ය අධිරාජ්‍යවාදීන් ගේ ක්‍රෑර මර්දන නීති, ආගමික පීඩාවන් නිසා ලාංකිකයෝ මානසිකව දැඩි කලකිරීමකට පත්ව සිටිය හ. මෙවන් අගතිගාමී යුගයක, ජාතික නිදහස් සටන පෙළ ගස්වා ඊට තියුණු පන්නරයක් ද, දූරදර්ශි මග පෙන්වීමක් ද ලබා දීමට ඩී ආර්. විජයවර්ධන සූරීන්ට හැකි විය.
දොන් රිචඩ් විජයවර්ධන නම් වූ එතුමා සුවිශේෂී ගුණාංගවලින් යුතු පුද්ගලයෙකි. නීති විශාරදයකු වූ එතුමා ඒ මගින් ලැබූ දැනුම උපයෝගී කර ගනිමින් ශ්‍රී ලංකා ආණ්ඩුක්‍රම ප්‍රතිසංස්කරණයක් ඉල්ලා ගෙන ගිය අරගලය වඩාත් ක්‍රමවත්ව අර්ථවත්ව සටන්කාමී ස්වරූපයකට පත් කරවීම ඔහුගෙන් ඉටු වූ මුල් මෙහෙය ය. පරාධීන මානසිකත්වයක ගිලී සිටි ලාංකිකයන්ට, ලොව සෙසු රටවල නිදහස් අරගල හා පුවත් සන්නිවේදනය කරමින් අප රටට නිදහස දිනා ගැනීමේ අවශ්‍යතාවය අවධාරණය කර ඊට ගත යුතු මග කියා දීමට ප්‍රබල පුවත්පතක් ඇරඹීම දෙවැනි මෙහෙය ය. පූර්ව නිදහස් අරගල වකවානුවේදී මෙන් ම පශ්චාත් නිදහස් යුගයේ දී එතුමා සිදු කළ ආගමික, අධ්‍යාපනික සංවර්ධනය සඳහා කැපවීම අනෙක් මෙහෙවර ය. එසේ වුව ද මේ සා මහත් ජාතික ආගමික ව්‍යාපාර එතුමා මෙහෙයවූයේ අතිශයින්ම නිහඬ පිළිවෙතකිනි.
එතුමාගේ ආරෝහණ පරිනාහ දේහය, තීක්ෂණ බැල්ම, ගාම්භීර කටහඬ මහා පෞරුෂයක සලකුණු පළ කළේය.
ධනවත් වෙළෙඳ සිටුවරයකු වූ කොළඹ, සේදවත්ත වලව්වේ ඩී. පී. විජයවර්ධන මුහන්දිරම් රාලහාමි සහ හෙලේනා විජයවර්ධන මැතිනිය ගේ දූ දරුවන් නව දෙනෙකුගෙන් තුන්වැන්නා ලෙස දොන් රිචඩ් විජයවර්ධන 1886 පෙබරවාරි 23 දින ජන්ම ලාභය ලැබී ය.
ගල්කිස්සේ ශාන්ත තෝමස් විද්‍යාලයේ අධ්‍යාපන කටයුතු කළ එතුමා ගේ සමකාලීන සිසුන් අතර නිදහස් ලංකාවේ ප්‍රථම අගමැතිවරයා වූ ඩී. එස්. සේනානායක ශ්‍රීමතා සහ පාර්ලිමේන්තුවේ ප්‍රථම කථානායකවරයා වූ ශ්‍රීමත් ප්‍රැන්සිස් මොලමුරේ මැතිතුමා ද වූහ. පාසල් අධ්‍යාපනයෙන් ඉක්බිති තරුණ විජේවර්ධන මහතා ලන්ඩනයේ කේම්බ්‍රිජ් පීටර් හවුස් ෂද්‍යාලයෙන් උසස් අධ්‍යාපනය ලැබීය. කේම්බ්‍රිජ් විද්‍යාල ජීවිතය එතුමා ගේ නිසග කුසලතා වර්ධනය කෙළේ ය. එකල යටත් විජිත රාශියක අනාගත නායකයන් වීමට පෙළ ගැසෙමින් සිටි උගත් තරුණයන් සමූහය එකිනෙකා හමුවූයේ ලන්ඩන් නගරයේදී ය. ඉන්දියාවේ බ්‍රිතාන්‍ය ආණ්ඩුකාරයා වූ කර්සන් සාමි බෙංගාලය දෙකට බෙදීම නිසා මුළු ඉන්දියාව ම නොසන්සුන් වූයේ මෙම වකවානුවේදී ය. එංගලන්තයට පැමිණි බෙහෝ ඉන්දීය නායකයන් ලන්ඩන් හයිඩ් පාක් පිටියේ රැස්වීම් පවත්වා තම රටට නිදහස ඉල්ලා උද්ඝෝෂණ කළ හ. ලාල් ලාජ්පන් රායි, බෙපින් චන්ද්‍රපාල් බෙංගාලයේ රිදී දිව යැයි විරුදාවලි ලත් සුරෙන්ද්‍රනාත් බැනර්ජි හා ගෝපාල ක්‍රිෂ්ණ ගොඛලේ වැනි ඉන්දීය නිදහස් සටන් කාමීන් ඇසුරු කිරීමට විජයවර්ධන මැතිතුමාට එහිදී හැකි විය. ඔවුනතරින් විජයවර්ධන මහතා වඩාත් ම සමීප වූයේ කොබලේතුමාට ය.
නිදහස් මත
ශ්‍රී ලංකාවේ ද මෙබඳු නිදහස් සටනක් ඇරඹීමේ මූලික සංකල්පය විජයවර්ධන මහතා ගේ සිත තුළ සටහන් වූයේ මෙම සිද්ධීන් අතරතුර ය. අධිනීතිඥයකු ලෙස සමත් වූ එතුමා ලන්ඩනයේ අති දක්ෂ නීතිවේදියකු වූ ඇෆ්. එච්. ඇම්. කෝබර්ට් මහතා ගේ කාර්යාලයේ කටයුතු කරද්දී එංගලන්තයේ බොහෝ දේශපාලකයන් සමග සමීප සබඳතා ඇති කර ගත හැකි විය. විජයවර්ධන ශ්‍රීමතාණන් ලංකා නිදහස් අරගලයට යොමු කිරීමේ ගෞරවය කෝබර්ට් මහතාට හිමිවිය යුතු යයි ද එතුමා යොවුන් වියේ දී ම ජීවිතයෙන් සමු ගත්තේ නම් ලංකා නිදහස් අරගලය ගමන් මග මුළුමනින්ම වෙනස් එකක් වනු ඇතැයි ද, එතුමා ගේ සමකාලීන සමීපතම මිතුරෙකු වූ එච්. ඒ. ජේ. හුළුගල්ල මහතා වරෙක පැවසී ය.
ප්‍රථම වරට ලංකාණ්ඩුක්‍රම ප්‍රතිසංස්කරණයක් ඉල්ලා ඊ. ඩබ්ලිව්. පෙරේරා, රාජ නීතිඥ එච්. ඒ. සී. පෙරේරා ඇතුළු නියෝජිත පිරිසක් යටත් විජිත භාර ලේකම් හමුවට යැවීමට විජයවර්ධන මහතාට හැකි විය. දෙවැනි වරටත් ශ්‍රීමත් ඩී. බී. ජයතිලක, ශී්‍රීමත් මාකස් ප්‍රනාන්දු ඇතුළු නියෝජිත පිරිසක් යැවීම විජයවර්ධන මැතිතුමා ගේ මෙහෙයවීමෙන් සිදු විය.
මේ අයුරින් එංගලන්තයේ සිට ම සටන ඇරඹූ විජයවර්ධන තරුණ අධිනීතිඥයා 1912 දී ලංකාවට පැමිණියේ ය. ස්වකීය පියා ගේ වෙළෙඳ ව්‍යාපාර ගැන සොයා බලමින්, අළුත්කඩේ උසාවියේ නීතිඥයකු හැටියට ජනප්‍රිය වන අතර ම නිදහස් සටන් අරගල සංවිධාන කටයුතුවල නිරත විය. වේදිකා දෙදරවන ඝෝෂාකාරී කථාවට වඩා තිරය පිටුපස සිට වඩාත් ප්‍රධාත චරිතයක් ලෙස ක්‍රියාත්මක වීමට එතුමා කැමැති විය. 1916 ජනවාරි මාසයේ දී ඔහු රුවන්වැල්ලේ මීදෙනිය අධිකාරම් මහතා ගේ දෙවැනි දියණිය සමග විවාහ දිවියට පිවිසියේය.
ජාතික සංවිධාන කටයුතුවල දී තරුණ විජයවර්ධන මහතා දැක්වූ ආකර්ශණීය ගුණාංග කෘතහස්ත නායකයකු වූ ශ්‍රීමත් පොන්නම්බලම් රාමනාදන් මහතා ගේ පැසසුමට ලක් විය.
එතුමා ද මුල් වී දැඩි වෙහෙසක් ගෙන 1917 දී ඇරඹි ආණ්ඩුක්‍රම ප්‍රතිසංස්කරණ සභාව 1918 දී ලංකා ජාතික සංගමය නමින් ඇරඹීමට හැකිවීම නිසා අපේ හැම ජාතිකයෙකුට ම නිදහස් සටනේ දායකත්වය ලබා ගැනීමට හැකි විය.
දිනමිණ අරඹයි
සන්සුන් ව ඥානවන්තව ක්‍රියා කළ විජයවර්ධන මැතිතුමා තමා ඉස්මතු කර පෙන්වීම අතිශයින් අප්‍රිය කළේ ය. එතුමාට නිදහස් අරගලය නගරයෙන් ගමට ගෙන යාමට හැකි වූයේ දිනමිණ පුවත්පතේ ප්‍රකාශන අයිතිය ලබා ගත් පසු ය. 1909 දෙසැම්බර් 17 දින ඇරඹුණු දිනමිණ එවකට සිංහල භාෂාවෙන් පළවූ සිංහල පුවත්පත් අතර ඉදිරියෙන් ම සිටියේ ය. එහි කතුවර එච්. ඇස්. පෙරේරා ජනප්‍රිය ලේඛකයෙක් විය. එහෙත් දිනමිණ ගම් බිම් කරා ප්‍රචාරය නොවූ අතර 1914 මැද භාගය වන විට පෙරේරා මහතා රෝගාතුර විය. නොකඩවා පත්‍රය පළවීමට ඉන් බාධා ඇති විය. දිනමිණ ආරම්භයේ දී සිට ම එහි සෙවණැල්ලක් සේ ක්‍රියා කළ ශී්‍රීමත් ඩී. බී. ජයතිලක මහතා විජයවර්ධන මහතා හමුවී දිනමිණ මිලට ගෙන පත්‍රය පළ කරන ලෙස ඉල්ලා සිටියේ ය. මේ අනුව ඩී. ආර්. විජයවර්ධන මහතා එතුමා ගේ සොයුරු ඩී. සී. විජයවර්ධන මහතා සමග දිනමිණ පත්‍රයේ අයිතිය පවරා ගත්තේ ය.
විජයවර්ධන මහතා අතට ලැබුණේ පිටු හතරේ දිනමිණකි. එය සුළු කලකින් පිටු අට දක්වා දියුණු විය. 1914 වන විට දිනමිණ කාර්යාලය පැවතුණේ කොළඹ පිටකොටුවේ මැලිබන් වීදියේ කුඩා කාමරයක ය. එච්. ඇස්. පෙරේරා මහතා සතුව මුද්‍රණාලයක් නොවූයෙන් දිනමිණ මුද්‍රණය කළේ රොබට් බටුවන්තුඩාව මහතා ගේ කොළඹ පිහිටි ලංකාභිනව විශ්‍රැත යන්ත්‍රාලයේ ය. මේ නිසා විජයවර්ධන මැතිතුමා මිලට ගනු ලැබුවේ 'දිනමිණ' නමැති අකුරු හතර පමණි.
1914 දෙසැම්බර් 17 දා සිට දිනමිණ ඈත ගම් දනව් වෙත ද පැතිරිණ. පිටකොටුවේ නොරිස් වීදියේ (ඕල්කොට් මාවත) බෝගහ හන්දියට නුදුරු ගොඩනැගිල්ලක දිනමිණ මුද්‍රණාලය ඇරඹිණ. 1915 මාර්තු 2 දා ලංකාව සුදු පාලනයට යටවී වසර සියයක් සම්පූර්ණ වනදා අලංකාර වර්ණයෙන් යුතු දිනමිණ අතිරේකය පළවීමෙන් පසු ජනතාව අතර දිනමිණ වඩ වඩාත් ජනප්‍රිය විය.
ඩේලිනිවුස්
දිනමිණ පුවත්පතෙන් සිංහල පාඨකයන්ට නිදහස් අරගලයේ පණිවුඩය යැවූ විජයවර්ධන මහතාට ඉංගී්‍රීසි පාඨකයන්ට මෙම පණිවුඩය දීමට මගක් නොවී ය. එවක පැවැති සිලනීස් නමැති පුවත්පත් අයිතිකරුවෝ ධනහානියකට පත්ව සිටිය හ. එය රුපියල් විසිඑක්දහසකට එෆ්. ආර්. සේනානායක මහතාට පැවරීමට ඔවුහු කැමැති වූහ. ඉංග්‍රීසි පුවත් පතක් ඇරැඹීමේ ආශාවෙන් පසුවූ විජයවර්ධන මහතා සිලනීස් පත්‍රයේ අයිතිය වෙන්දේසි කරන දින ඊට සහභාගි විය. එෆ්. ආර්. සේනානායක මහතාට එය ඉල්ලුම් කරන ලෙස පවසා ඉවත්ව ගියෙන් පත්‍රය රුපියල් පහළොස් දහසකට මිලට ගැනීමට එතුමාට හැකි විය. පත්‍රයේ නාමයේ සිලනීස් වෙනුවට එතුමා එංගලන්තයේ සිටියදී ප්‍රිය කළ ඩේලිනිවුස් නාමය ඊට යෙදුවේ ය. නිලෝන් ඩේලිනිව්ස් යනුවෙන් ඒ ඉංගී්‍රීසි පුවත්පත 1918 ජනවාරි 3 දින පටන් ප්‍රකාශයට පත් කැරිණ. කාර්යාලීය කටයුතු සංකීර්ණ වීම නිසා පිටකොටුවේ සිට මරදානේ ආනන්ද විද්‍යාලය අසල ස්ටොක්වත්තේ ගොඩනැගිල්ලකට මුද්‍රණාලය ගෙන යනු ලැබිණ. මේ අතර 1834 සිට පළවූ ඒ' එෆ්. පර්ගියුසන් මහතා ගේ ඔබ්සවර් පත්‍රය ද ධන හානියකට පත් ව තිබුණෙන් එහි කාර්යාලය පිහිටි කොළඹ කොටුවේ බේලි වීදියේ ගොඩනැගිල්ල සමග පත්‍රය මිලයට ගැනීමට විජයවර්ධන මැතිතුමාට හැකි විය.
ක්‍රම ක්‍රමයෙන් නැගී එන පුවත්පත් අධිරාජ්‍යයේ මහ සෙන්පතියෙකු සේ ක්‍රියා කළ විජයවර්ධන මැතිතුමා මුද්‍රිත මාධ්‍යය ඔස්සේ නිදහස් අරගලය ගෙන ගියේ ය.
1915 ඇරඹුණු සිංහල මුස්ලිම් කෝලාහලය අවස්ථාවේ දී සුදු පාලකයන් ගේ පක්ෂග්‍රාහීත්වය පෙන්නා දීම නිසා දිනමිණ පුවත්පත පළ කිරීම ටික දිනකට තහනම් කරනු ලැබිණ. එසේ වුවද නො පසුබට උත්සාහයෙන් ඉවසිලිමත් ව ක්‍රියා කළ විජයවර්ධන මැතිතුමා ආණ්ඩුකාරයත් සුදු පාලකයනුත් සමග සමීපව කටයුතු කරමින් නිතර නිතර ම අදහස් හුවමාරු කර ගත්තේ ය. කොටුවේ බේලි වීදියේ කාර්යාලය ඉඩ මදිවීම නිසා දැනට ලේක්හවුස් ආයතනය පිහිටි ඉඩම තමන් සතුකර කොළඹ නගරයේ මහේශාක්‍ය පෙනුමකින් යුත් නව ගොඩනැගිල්ලක් තනවා 1929 ජනවාරි මස එහි සිට කටයුතු ඇරඹීය.
1932 දී ද්‍රවිඩ ජාතික පාඨකයන් වෙනුවෙන් තිනකරන් පත්‍රය ඇරඹූ එතුමා සත දහයේ විශ්වවිද්‍යාලය යැයි පතළ වූ සිළුමිණ සතිපතා සිංහල පුවත්පත 1930 මාර්තු 30 දින ද, ප්‍රකාශයට පත් කෙළේය. අනුරාධපුර, මහනුවර, මාතර වැනි දුරබැහැර පළාත් කරා දිනමිණ පත්‍රය ගෙන යන බස් රථ සේවයක් ද ඇරැඹින.
සමාජ සේවය
කිසිදු දිනක ශාසනික කටයුතුවලින් බැහැර නොවු මෙතුමා කැලණිය රජමහ විහාරය ඉතා දියුණු තත්ත්වයකට ගෙන ඒමට නොමසුරුව ධනය වැය කළ අතර එහි කටයුතු ඉතා පරීක්ෂාවෙන් සිදු කළේය. හුණුපිටියේ ගංගාරාමය තම බේබ්රුක් නිවස අසලම වූයෙන් එහි ප්‍රධාන දායක ධූරය දරමින් ශාසනික උන්නතියට මහත් සේවයක් කළ අතර, පේරාදෙණිය සරසවියේ ශිෂ්‍ය භික්ෂූන් උදෙසා නේවාසික ශාලාවක් තනවා සුවිශාල අධ්‍යාපන සේවයක් ඉටු කළේ ය. ලංකාවේ ප්‍රථම සරසවිය කොළඹ හෝ පේරාදෙණියේ පිහිටුවීමට එකල උගතුන් පුවත්පත් මගින් ගෙන ගිය විවාදයේ දී එතුමා පේරාදෙණිය පක්ෂයට එක්වී එය ජයග්‍රහණය කරවී ය.
දැඩි ස්වරයකින් කතා කළ ද එතුමා ගේ සිත දිළිඳු සේවකයන් ගේ වේදනාව ඉදිරියේ උණුව ගියේ වෙඬරු පිඬක් මෙනි. සේවකයන් තම සේවය අවංකව නොපිරිහෙලා ඉටු කළ යුතු ය යන මතය දැඩිව විශ්වාස කළ එතුමා අවංක සේවකයන් ගේ දෙවැනි පරම්පරාවට වුවද තම ආයතනයේ දොරටු විවර කිරීමට තරම් කාරුණික විය. සේවක දුක් ගැනවිලි වලදී පාලකයෙකු මෙන් නොව ඔවුන් ගේ පියකු මෙන් විය. එහෙත් වැරැද්දකදී තම දැඩි ස්ථාවරය වෙනස් නො කළේය. ජාතියට ආලෝකයක් වූ මේ ශ්‍රේෂ්ඨ දේශ ප්‍රේමියා 1950 ජුනි මස 13 දින මෙලොවින් සමු ගත්තේය. ඩී. ආර්. විජයවර්ධන ශ්‍රීමතාණන්ගේ සදානුස්මරණීය නාමය අද දින ගෞරවාදර පෙර දැරිව සිහිපත් කරමු. එතුමාට නිවන් සුව අත්වේවා.
එස්. කේ. කේ. සිරිසේන
විජයවර්ධන අනුස්මරණ මාධ්‍ය පුස්තකාලයේ නියෝජ්‍ය පුස්තකාලායාධිපති
</ART>
<ART>
අතනින් මෙතැනින්
ඔබේ රටේදි තරම් මේ රටේදි ලොකු නෑ
ඒකාධිපති පාලකයෙක් අසල් වැසි රටකට දින කීපයක සංචාරයක් සඳහා ගියේ ය. තම රටේ නිෂ්පාදනවල අගය පෙන්වීමට හේ ඇඳුම් කට්ටල කීපයකට රෙදි රැගෙන ගොස් සංචාරක රටේ පාලකයනට ද තෑගි කළේය. එක් රෙදි කැබැල්ලක් ඉතිරි කර ගත් හේ එයින් ඇඳුම් කට්ටලයක් මසා ගැනීමට ඇඳුම් මසන්නකු වෙත ගියේය.
"මේ රෙදි කෑල්ල මට සූට් එකක් මහන්න ඇති වේවිද?" ඔහු ඇසුවේය.
"මැතිතුමනි, ඔබේ පැමිණීම අපට ගෞරවයක්. මේ රෙදි කෑල්ලෙන් ඔබතුමාට ඇඳුම් කට්ටලයක් මහලා තව කලිසමක් මහන්නත් ඉතිරි වෙනවා." ඇඳුම් මසන්නා රෙදි කැබැල්ල මැන බලා කීවේය.
"පුදුමයි. අපේ රටේ රෙදි මහන අය කියන්නෙ මේක සූට් එකකට මදි කියලා. ඔබ කියනවා සූට් එක මහලා කලිසමකුත් මහන්න පුළුවන් කියලා."
"පුදුම වෙන්න දෙයක් නෑ මැතිතුමනි, ඔබතුමා ඔබේ රටේදී තරම් අපේ රටේදි ලොකු නෑ." ඇඳුම් මසන්නා කීවේ ය.
දෙල්තොට
කිරි වෙළෙන්දාගේ ඉල්ලීම
කිරිවලට වතුර මිශ්‍රකර විකිණීම නිසා මහලු කිරි වෙළෙන්දා ගමෙන් පන්නා දමනු ලැබිණි. ඉතා දුකින් ගමෙන් පිටවී යන අතරේ ඔහුට සාධුවරයෙක් හමු විය. තමන්ට සිදුවී ඇති දෙය සාධුවරයාට කී මහල්ලා තමාට පිහිටවන ලෙස සාධුවරයාගෙන් බැගෑපත්ව ඉල්ලා සිටියේය.
"දුක්වෙන්න එපා. මම ඔබට උපකාර කරන්නම්. මම මෙතැන කිරිවලින් පිරුණ පොකුණක් මවන්නම්. ඒකෙන් කිරි අරන් ගිහින් විකුණලා හොඳින් ජීවත් වෙන්න." සාධුවරයා කීවේය.
සාධුවරයාගේ උපකාරය පිළිබඳව මහල්ලා සෑහීමට පත්වූ බවක් නොපෙනිණි. මඳ වේලාවක් කල්පනා කරමින් සිටි ඔහු මෙසේ කීවේය.
"ස්වාමිනි පොකුණු දෙකක් මවන්න. එකක කිරිත්, අනෙකේ වතුරත් තිබුණොත් මට හුඟක් වාසියි." මහල්ලා කීවේය.
දෙල්තොට.
පමාවට හේතුව!
ලන්ඩනයේ ව්‍යාපාරික ආයතනයක් සේවයට පැමිණෙන සේවකයන් සඳහා පොතක් තබා තිබිණ. පමාවී පැමිණෙන අයට හේතුව සඳහන් කිරීමට වෙනම කොටසක්ද විය. ලන්ඩනයේ කාලගුණය බොහෝ විට අයහපත් වූ අතර වැඩි දෙනකු සඳහන් කළේ වැස්ස, මීදුම වැනි දේවල් පැමිණීම පමාවීමට හේතු ව ලෙසිනි. එක් අයෙක් පැමිණීමට පමා වීමේ හේතුව ලෙස මීදුම යැයි ලියා තිබුණ විට ඊළඟට පැමිණි අය ද අස්සන් කොට මීදුම යන්නට යටින් 'එම' හෝ කොමා දෙකක් යොදා තමා පමා වූ හේතුව ද එය බව සඳහන් කිරීම පුරුද්දක් විය. බස්රිය, පමාවීම, වැස්ස, හිම ආදි හේතු මෙසේ සඳහන් වූ අතර මුලින්ම හේතුව ලියු තැනැත්තා අනුව යමින් අනෙක් අයද 'එම' හෝ කොමා දෙක යෙදීම පුරුද්දක් කරගෙන උන්හ. දිනක් එක් සේවකයෙක් පමාවී පැමිණ "බිරියට නිවුන්නු ලැබීම" යැයි ලියා තිබුණි. ඊට පසුව පැමිණි හය, හත් දෙනකුම තම පමාවට හේතුව ද 'එම' යැයි සඳහන් කර අස්සන් කොට තිබුණි.
දෙල්තොට
ප්‍රධානියා
දිනකට පැය අටක් අවංකව කැප වීමෙන් සේවය කිරීමෙන් දිනකට පැය දොළහක් වැඩ කරන ප්‍රධානියකු විය හැකිය.
සංචාරකයා
සංචාරකයකු යනුවෙන් හැඳින්වෙන්නේ සැතැපුම් දහස් ගණනක් සංචාරය කර තම මෝටර් රථය ඉදිරිපිට සිටගෙන ඡායාරූපයක් ගන්නා පුද්ගලයාටය.
හොඳම මව සහ පියා
හොඳම පියා තම දැඩි ස්වභාවය ඉක්මවා යන කරුණාවන්ත ගතියක් ඇත්තාය. හොඳම මව නම් කරුණාවන්ත ගතිය ඉක්මවා යන දැඩි ස්වභාවයක් ඇති තැනැත්තියයි.
මොකුත් නෑ
කාර්යාලයක සේවකයන් පිළිබඳව සමීක්ෂණයක් බාරවූ නිලධාරියෙක් සවස තේ වේලාවෙන් පසු කාර්යාලයට පැමිණියේ ය. මුලින්ම හමුවූ සේවකයාගෙන් කුමක් කරන්නේ දැයි ඇසූ විට "මොකුත් නෑ" යන පිළිතුර ලැබිණි. දෙවැන්නාගේ ද එම ප්‍රශ්නයම ඇසූ විට ඔහුද 'මොකුත් නෑ' කීවේ ඈනුමක්ද අරිමිනි. සමීක්ෂණ නිලධාරියා ප්‍රධානියාට දුන් වාර්තාවේ මෙබඳු සඳහනක් ද විය. 'එක් අංශයක සේවකයන් දෙදෙනෙක් එකම රාජකාරිය කරති. එයින් එක් අයකු ඉවත් කළ හැකි ය."
දෙල්තොට
දඬුවම මදි
නොයෙකුත් අක්‍රමිකතා වල යෙදුණ රේගු නිලධාරියකුට කීප වරක්ම අවවාද කෙරුණ ද පලක් නොවී ය. අවසානයේ ඔහු ඈත ප්‍රදේශයක වෙරළ බඩ කුඩා ස්ථානයකට මාරු කරන ලද්දේ දඬුවමක් ලෙසිනි. එහි සිටි ඔහු වැඩිකල් නොයාම ජාවාරම් කරුවන් හා එක්වී හොඳට හරි හම්බ කරන්නට විය. විරුද්ධව පැමිණිලි කිසිත් නොලැබුණ බැවින් ඔහු කෙරෙහි අනුකම්පා කළ ප්‍රධානීහු ඔහුට මාරුවක් ලබාදීම සඳහා සුදුසු තැනක් තෝරා ගන්නට කීහ. ඔහු දුන් පිළිතුර මෙසේ විය. "සර් මම ඒ කාලෙ කරපු වැරැදිවලට අවුරුද්දකට දඬුවම මදි කියලා මට තේරෙනවා. මම හිතන්නේ ඊට වැඩි කාලයක් දඬුවම් විඳිය යුතුයි කියලයි."
දෙල්තොට
කමිටුව
ආයතනයක පාලක කමිටුව යනුවෙන් අදහස් කරන්නේ අනවශ්‍ය දේවල් කිරීම සඳහා, එය කිරීම දැකීමට අකැමැති පිරිසක් විසින් පත් කරන ලද නුසුදුස්සනගේ එකතුවකි.
මොකුත් වෙලාද?
කාර්යාල කාර්ය සහායක පැයක් පමාවී සේවයට පැමිණි බව දුටු ප්‍රධානියා නවයට නොවැ එන්න තිබුණේ පැයක් පරක්කුයි!'
'සේවක - ඇයි සර් මම නැති වෙලාවෙ මොකුත් වෙලා ද?'
හොඳම යෝජනාව
කර්මාන්ත ශාලාවේ දියුණුවට අදාළ හොඳම යෝජනාව ඉදිරිපත් කරන සේවකයනට රුපියල් 100 ක තෑග්ගක් පිරිනැමීමට අයිතිකරු තීරණය කළේය. තෑග්ග හිමිවූයේ තෑග්ගේ වටිනාකම රුපියල් 50 ක් විය යුතු යැයි යෝජනා කළ සේවකයකුට ය.
දෙල්තොට
රස්සාව දුන් හේතුව
කළමනාකාර අධ්‍යක්ෂ - තමුසෙට පිස්සුද අයිසෙ විල්කින්ස් අපේ ප්‍රධාන ගණකාධිකාරි තනතුරට බඳවා ගත්තෙ. මිනිහ ගෙ උස අඩි හතරහමාරයි. ගොත ගහනවා. ඔළුවෙ එක කෙස් ගහක්වත් නෑ. තඩි කළු රැවුලක් තියනවා එච්චරයි!
පිරිස් කළමනාකරු – සර්.. ඒ හින්දමයි මිනිහා බන්දවා ගත්තෙ. මිනිහ පැනල ගියොත් අල්ල ගන්න ලේසියි නෙවැ.
ණය කාරයා
පුතා - තාත්තෙ ණයකාරයා කියන්නෙ කාටද?
පියා - කෙනකුට මුදල් දෙන්න ඇති පුද්ගලයා.
පුතා - එතකොට ණය හිමියා.
පියා - ණය හිමියා කියන්නෙ තමන් දීපු මුදල් ආපසු ලැබේවි කියලා හිතන මිනිහා.
තරහ ගියා
"ඔයා වෙන තැනකට යන්න රස්සාවෙන් ලබන සුමානෙ අස්වෙනව කීවම ලොක්ක කනගාටු වුණාද?"
"මොන! හොඳටම තරහ ගියා. මේ සුමානෙම අස් වෙන්නෙ නැත්තෙ මොකද කියලා."
සේවක සාකච්ඡාව
"මම මගේ සේවකයන් එක්ක සාකච්ඡාව තියන්නෙ හැම සුමානෙම සිකුරාදා 4. 30 ට."
"සිකුරාදා සතිය අන්තිම දවස නෙවැ අනික සවස 4. 30 ට."
"ඔව් කිසි කරදරයක් නෑ. වටපිට බල බලා මම කියන ඕනෑ දෙයක් අනුමත කරනවා. අන්තිමේ ඒ ගොල්ලමයි කියන්නෙ වෙන මොකුත් නෑ සර් කියලා."
දෙල්තොට
</ART>
<ART>
ඉතිහාසයට එක් වූ පොඩි හාමුදුරුවෝ
විහාරයට ගොස් මල් පහන් පුදා පිටතට වැඩම කළ පොඩි හාමුදුරුවන්ට වෙහෙර මළුවේ ගොම ගොඩක් පෙනිණ.
ගොම!
හිමියන් ගේ මුහුණ මඳක් අඳුරු විය. සුරදෝතා නමැති ඇබිත්ත කොලු වෙහෙරේ මල් අසුන පිරිසුදු කරමින් සිටියේ ය. ඔහුට ඇසෙන සේ හිමියෝ මෙසේ කී හ.
"සුරදෝතා
වර මෑ තා
ගොම දෝතා
ලව ඈ තා"
ඇබිත්ත කොලුවා වහා ම ගොම ඉවත් කෙළේ ය.
මේ කවිය ඒ පුංචි කටින් පිටවන විට පොඩි හාමුදුරුවන් ගේ වයස අවුරුදු හතකි.
ඒ පන්සල් බොහෝ කවි පොත්, බණ පොති තිබිණ. සිංහල, පාලි, සංස්කෘත, භාෂාවන්ගෙන් ලියැවුණු ඒ පුස්කොළ පොත් සියල්ල කියැවීමට ඇත්නම්! පොඩි හාමුදුරුවෝ සිතූ හ.
සුළු කලෙකින් ඒ පොත් සියල්ල කියවා හමාර කිරීමට උන්වහන්සේට හැකි විය. ඒ අතර උන්වහන්සේ ගේ තල් කොළවල කවි ද ලියූ හ. ගුරු හිමියෝ ඒ කවි කියවා අගය කළ හ.
ඉන්දියාවේ සිටි කාලිදාස මහා කවියා ගේ කවි ද මේ හාමුදුරුවෝ කියවූ හ. ඒවා ලියැවී තිබුණේ සංස්කෘත භාෂාවෙනි. උසස් කවියකු වීමේ ආසාවක් උන්වහන්සේට තිබිණ.
පසු කලෙක ඒ අසාව ඉටු විය.
පරෙවි සන්දේශය, සැලළිහිණි සන්දේශය, කාව්‍ය ශේඛරය, පංචිකා ප්‍රදීපය ලියුවේ උන්වහන්සේ ය.
'තොටගමුවේ ශ්‍රී රාහුල' යන නාමයෙන් උන්වහන්සේ අපේ ඉතිහාසයට එක් වූහ. ෂඩ් භාෂා පරමේශ්වර යන ගෞරව නාමය උන්වහන්සේට ලැබුණේ සිංහල හැර භාෂා හයක් ඉතා මැනවින් දැන සිටි නිසා ය.
සංස්කෘත, ප්‍රාකෘත, මාගධ, අපභ්‍රංශ, ශෛාචි, සෞරසේති යනු ඒ භාෂා හයයි.
සිද්ධාලෝක නමැති ඖෂධය වැළඳීම නිසා තොටගමුවේ ශ්‍රී රාහුල හිමියන් ගේ මළ සිරුර දිරාපත් නොවී අදත් ඉන්දියාවේ ගෝවේ කෞතුකාගාරයක ප්‍රදර්ශනය වේ.
නොකඩවා වෙහෙස නොබලා ළමා වියේ සිට දැනුම රැස් කිරීමත්, කවි ලිවීමත් නිසා, ඒ පොඩි හාමුදුරුවෝ අපේ ඉතිහාසයෙ මහා පුරුෂයකු බවට පත් වූහ.
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
බේකර් ලිපිය
නුවරඑළිය වෙනස් වෙලා!
හිමිදිරි උදෑසන හිරු වඩින පෙර මඟ දකින රිසියෙන් මේ කඳු මුදුන මතට වී හුදෙකලාව රැඳී සිටින මිනිසෙකු ගේ සිතට සගමොක් සුවය දැනෙනු නිසැක ය. අහස දෙස බලන ඔහුට පෙනෙන්නේ ස්වර්ණාලෝකයෙන් පැහැපත් වූ ස්වර්ගයේ දොරටුව මිස අන් කිසිවක් නොවේ. ඔහු රැඳී සිටින මිනිස් ලෝකයේ ශුන්‍යත්වය මිස අන් දෙයක් නොවේ. හිස් අවකාශය හතර වටින් ඔහු වට කර ගෙන සිටී. සියල්ල මිථ්‍යාවකි. ඒ මිථ්‍යාවන් දැන් ඔහුගේ දෙපා යට ගැඹුරේ ගිලී ඇත. ළමා වියේ පටන් ම ඔහු පතාගෙන ආවේ ස්වර්ගය යි. දෙවියන් වහන්සේ ගේ රාජ්‍යය යි. මුළුමනින් ම හුදෙකලා වූ ඒ අමිල කඳු මුදුන මත ඔහු නිහඬ ව බලා සිටී. සමුදුරෙන් වට වූ දිවයිනක උච්චස්ථානයේ සිටින ඔහුගේ හස්තය ඉහළට එසැවෙයි. සියලු මිනිසුන් අතරින් දේවෝත්තමයාණන් වෙත වඩාත් ම සමීප වී සිටින තැනැත්තා ඔහු ය. දේව වාක්‍ය ඔහු ගේ දෙ සවන දෝංකාරය දෙයි. 'හුදෙකලා ව යාඥා කිරීමට ඔහු කඳු මුදුනකට ගියේ ය. "මිනිස් වාසයෙන් තොර එවන් ස්ථානයක් තෝරා දුන් තැනැන්වහන්සේ කෙරෙහි ඔහුගේ ප්‍රණාමය පිදෙයි. අහසේ ඇඳී යන ගිනි හුයක් සේ හිරුගේ ප්‍රථම රැස් දහර පැතිර එද්දී සැණෙකින් හිස් වැසුම ගලවා ඔහු නැඟී සිටියේ ය.
ඈත කඳු මුදුන් වසාගත් සුදෝ සුදු මීදුම් සේල නිම්න මිටියාවත් අතරෙහි ඔබ මොබ පොරබදයි. නෙත් මානයේ පෙනෙන්නේ දිව්‍යමය ක්ෂීර සාගරයක් මිස අන් කිසිවක් නොවේ. ඒ සාගර දිය කඳ අන්තය ක්ෂිතිජය රේඛාවේ බොඳ වී යයි. ඈත මීදුම් පටල අතරින් මතුවන ගිරි මුදුන් ඒ සාගරය මැද හුදෙකලා වූ සොඳුරු දූපත් වැන්න. කන්දෙන් ලන්ද ද නිම්නයෙන් ගිරිකුළ ද වසාගෙන ඉමක් කොනක් නො පෙනෙන වනවැස්ම පැතිර යයි. නෙත් පුරා දකින ඒ දසුන කොපමණ චිත්තාකර්ෂණීය ද යත් ඔහුගේ හදවතේ මිහිරි සිතුවිලි ක්‍රමයෙන් විකසිත වෙයි. කුරුල්ලෝ ගී ගයන්නට පටන් ගනිති. තුරුපත් මතින් පිනි බිඳු ඇද වැටෙයි. සුමුදු මඳ නල ගත සිත සලිත කරවයි. ස්වර්ණාලෝකය පැතිර මිහිදුම් සාගරය වසා ගනී. විදුලිය රේඛා වන් හිරු රැස් දහර පෙරදිග අහස සිතුවම් කරයි. තේජෝබල පරාක්‍රමයෙන් ලොවට වඩින හිරු සර්වබලධාරී තැනැන්වහන්සේ ගේ වචනය යළිත් සිහිපත් කරවන්නේ ය. 'නැඟිට බැබළියන්න! නුඹේ ආලෝකය පැමිණියේ ය."
හිරු උදා විය. නිම්න මිටියාවත් දිගේ ඉහළට ඇදී ගිය මිහිදුම් වලාකැටි ඛ්ඹ්ම කැරලි සේ කඳු මුදුන් වටා ගොනු වන්නට පටන් ගත්තේ ය. ටිකෙන් ටික වියැකී ගිය මීදුම සැණෙකින් අතුරුදන් විය. ස්වභාවධර්මයේ ඓශ්චර්ය ලොවට එළිදරව් කිරීමට නින්දෙන් අවදි වූ කලෙක මෙන් පරිසරය නන් සිරියෙන් පැහැපත් විය. කොළපත් මත පිනිබිඳු දිදුලන්නට විය. ගිරි කුළු මගින් ඇද හැළෙන දිය දහරා හිරු එළියේ සිනාසෙන්නට විය. කඳු නිම්න, වනපෙත් හා තැනිතලා හිරු රැස් පහස නොමඳ ව විඳගෙනු රිසියෙන් තවතවත් උද්දාමයට පත් වුණේ ය.
උදා ආලෝකයට නිරාවරණ වූ අපේ සොඳුරු වගාබිම දෙස අපි නොසැලී බලා සිටියෙමු. තැනිතලාව ඔස්සේ දඟර ගැසෙමින් ගලා බසින ගංගාවේ රිදී පැහැ සිරිය අපේ නෙත්වලට දැන් හොඳින් හුරුපුරුදු ය. සැතපුම් ගණන් එක දිගට විහිදෙන වන පෙත් හා පතන් තලා මැදින් ගංගාව නිදහසේ ගලා බසින්නී ය.
පසුගිය වසර කිහිපය තුළ භූමිය වෙනස් වී ගිය හැටි! මිනිසාගේ ක්‍රියාකාරිත්වය ස්වභාවධර්මය අභිබවා යන රඟ! එය එසේ විය යුතු බව සැබැවි. එහෙත් මෙයින් වසර කිහිපයකට පෙර ගෝණුන් ගේ හා වල් ඌරන් ගේ පාරාදීසයක් වූ නුවරඑළිය; උස් කඳු මුදුන් අතරෙහි හුදෙකලා වූ නුවරඑළිය, මිනිසාගෙන් වසැංගී තිබුණු නුවරඑළිය; මෙතරම් ඉක්මනට වෙනස් වූ හැටි! එකල සුළඟ නිදහසේ හමා ගියේ ය. කඳු වැටි වටා මීදුම වෙළී තිබුණේ ය. ගිම්හානයට නිරාවරණය වන නිල් අහසේ සූර්යයා නිදහසේ දීප්තිය දුන්නේ ය. මී පැණි සොයමින් නිදහසේ වනවදින ස්වදේශිකයන් හැරුණු විට මෙතෙක් කිසිවෙකු ගේ අවධානයට යොමු නොවූ නුවරඑළිය වෙනස් වී ගිය අයුරු; තැනිතලාව මත මංමාවත් ඉදිවෙද්දී වගා බෝග අස්වනු පුරවාගත් කරත්ත ඒ මතින් යුහුසුලුව ගමන් ගත්තේ ය. එදා ඒ මහා වනාන්තරය මත අද ඉංගිරිසි ජාතිකයනට අයත් ලස්සන මල්වත්තකි. ජම්බු කම්මුල්වලින් පිරුණු මුහුණු ඇති දරුවන්ගෙන් ද කාය ශක්තියෙන් හෙබි වැඩිහිටියන්ගෙන් ද හෙබි ගේදොර ය, අසුන් පිට නැඟී තැනිතලාව වටා හැල්මේ රවුම් ගසක ස්ත්‍රීහු ය, පුරුෂයෝ ය. කඳු බෑවුම් ඔස්සේ ගලා එන දඩයම් බල්ලන්ගේ ඝෝෂාව පමණක් සවනත වැකේ.
පෙරැළියක රඟ! කුඩා කඳු බිමක හුදෙකලා වූ පැරණි ගසක් ඇත. එහි කඳ ගැට සහිත ය. වේගවත් සීතල සුළං දහරා විසින් උස් කඳු වනාන්තරවල ගස් නිරන්තරයෙන් අඹරවා දැමීම හේතුවෙන් ඒවායේ කඳන් වර්ධනය වන්නේ මෙවන් ගැට සහිත ස්වරූපයකිනි. එහෙයින් ගස පැරණි වන තරමට කඳෙහි විකෘතිය ද වැඩි වෙයි. අනුකම්පා විරහිත ව වනාන්තරය විනාශ කර දැමූ නිසා ම සෙසු වෘක්ෂයෝ සියල්ල ඒ භූමියෙන් අතුගෑවී ගියහ. මේ ගස පමණක් පොරොව පහරින් ගැලවුණේ ය. හාත්පස මහ වනය මිනිස් පහසින් තොර ව පැවැති සමයේ දැඩි කුණාටු ඒ ගසට ඉහළින් හමා ගියේ ය. ගසෙහි අතු පුපුරා කැඩී බිඳී ගිය හැටි කියන්නට අපමණවත් අතීත කතන්දර ඒ ගස හොඳට දනී. එදා රාජාලියෝ එහි මුදුනේ ලැගුම් ගත්හ. වඳුරෝ අතුපතර දුව පැන්නාහ. අලි රංචු නිරන්තරයෙන් පැමිණ ගස් කඳෙහි පිට ඇතුල්ලූහ. මෙදා එය දෙව් බිමක වැජඹෙමින් ක්‍රිස්තු භක්තිකයකුගේ සොහොනට සෙවණ දෙන්නේ ය. අලි කුංචනාදය නැඟූ තැන දේවස්ථානයේ සීනු හඬ පැතිරෙන්නේ ය. වනයේ බියකරු අඳුර රජැ යු තැන නිදහසේ හිරු කිරණ විහිදෙන්නේ ය. ගහ තිමිර පටලය මැදින් බබළන ආලෝකයේ සේයාවකි. දේවස්ථානය නුවරඑළියට උතුම් දායාදයකි.
යුරෝපීයයන් මුලින් ම නුවරඑළියට ගිය අවස්ථාවේදී ප්‍රදේශය නොදියුණු ව වනගත ව තිබුණු බව සඳහන් කර ඇත. සිංහලයන් ද ඒ බව නොදැන හිටියා නො වේ. නුවරඑළිය යන නාමයෙන් ම අරුත් ගන්වන පරිදි ඓතිහාසික වැදගත්කමක් ඇති නුවරඑළිය මහනුවර රජවරුන්ට අයත් වූ 'රාජකීය තැනිතලාව' විය. සිංහල අරුතට අනුව ලංකාවේ අගනගරය 'නුවර' යනුවෙන් වැහැරිණ. රජුගේ මාළිගය පිහිටියේ අග නගරයේ ය.
ලංකාවේ බොහෝ ප්‍රදේශයන් කෙරෙහි යුරෝපීයයන්ගේ ඇස නොගැටුණ ද ඒවා තවමත් වනගත ය. මිනිස් වාසයෙන් තොර ව වනාන්තරයෙන් වැසී තිබෙන සියලු ම උස් කඳු හා පතන් තලා ගැන පහතරට ස්වදේශිකයන් නොදන්නවා පමණක් නොවන එම ප්‍රදේශයන් අතර කිසිම සම්බන්ධතාවක් ද නැත. සුවිශාල කඳුකර ප්‍රදේශයක් ජනශුන්‍ය ව ඇත. ගම්මානයකට ආසන්න ම අනෙක් ගම්මානය පිහිටියේ සැතපුම් දහයක් දොළහක් ඈතින් අඩි දෙතුන් දහසක් පහළින් ය. නැතහොත් ඉහළින් ය. එසේ වුව ද නමක් නැති ගමක් හෝ තැනක් ලංකාව තුළ තිබිය නොහැකි ය.
ගමකින් ගමකට කඳු වැටි අතරින් විහිදුණු පැරණි අඩි පාරවල් අදත් දැකගත හැකි ය. ශත වර්ෂ ගණන් පුරා සිට පැවත එන මේ අඩි පාරවල් වනසතුන් ගේ ගමන් මංවලට වැඩි වෙනසක් නො පෙන්වතත් ස්වදේශිකයන් විසින් අදටත් ප්‍රයෝජනයට ගනු ලබන්නේ මේ පාරවල් ම ය. නුවරඑළිය කඳු වැටි වසාගත් මහ වනාන්තර ප්‍රදේශය ඌව හා කොත්මලේ යනුවෙන් දිස්තිරික්ක දෙකකට බෙදේ. දුෂ්කර කඳු බෑවුම් ඔස්සේ දිවෙන අඩි පාරවල් මේ දිස්ත්‍රික්ක දෙක එකට යා කරයි. කඳු මූණත් කපා මට්ටම් කරන ලදුව සකස් කර ගත් මාවත් තැනිතලා හා වනාන්තරය අතරින් සැතපුම් විසි පහක් පමණ දුරට විහිදෙයි. යුරෝපීයයන් මේ මාවත් ගැන කිසිවක් නොදත් බැවින් වරෙක දඩයම් පසුපස ලුහු බැඳ ගිය මම පැය කිහිපයක් තිස්සේ වනාන්තරය පුරා ඔබ මොබ ඇවිද්දෙමි. අධික වෙහෙසට පත් වූ මම අවසානයේ දී නිවැරැදි මාවත සොයා ගතිමි. ගස් කඳන් මත කැපුම් සලකුණු තැබීමේ විකල්ප පිළිවෙත අනුගමනය කිරීමෙන් පසුව මම නිවැරැදි වනසැරිය ඉගෙන ගතිමි.
මා නොදන්නා පතනක්, කන්දක්, දිය දහරක් හෝ පාරක් නුවරඑළිය ඇතුළත සැතපුම් ගණනකින් මෙහා නැත. ප්‍රදේශයේ ස්වභාවය දකිනු රිසි අමුත්තකු කඳුමුදුන්වලට නැඟ කෙසේ වටපිටාව නිරීක්ෂණය කර බැලුව ද කිසිවක් පැහැදිලි ව දැක ගැනීම අපහසු ය. මේ අවබෝධය ලබාගැනීමට මා සමත් වූයේ වසර ගණනක් තිස්සේ ගත කළ නිමක් නොවූ දඩයම් ජීවිතය නිසා ය. නො පසුබට උත්සාහයෙන් බල්ලන් පසුපස යමින් වනාන්තරයේ අස්සක් මුල්ලක් නෑර ඇවිද ගිය නිසා ය. හිරු උදාවේ පටන් රාත්‍රි අඳුර ගලා එනතුරු මම එක දිගට වැඩ කළෙමි. තවතවත් අමතර වනාන්තර හා පතන් බිම් වගාබිම් බවට පරිවර්තනය කළෙමි. දඩයම් බල්ලන් ගේ කෑ ඝෝෂාවට ආශාවෙන් සවන් යොමා සිටින මම අවසානයේ දී එතෙක් දැන නොසිටි අලුත් වනබිම් සොයා ගත්තෙමි.
අතීත සෞභාග්‍යයකට ශ්‍රේෂ්ඨ උරුමකම් ඇති ලංකාව වැනි දිවයිනක මේ අයුරින් වැඩ කිරීමට ලැබීම තෘප්තිය දනවන්නකි. අඩි 7000 කට උසින් පිහිටි ජනශුන්‍ය වූ ද අධික සීතලෙන් ගැහෙන්නා වූ ද ප්‍රදේශයක දී පවා ස්වභාවධර්මයේ අමිහිරි අත්දැකීම්වලින් තොර ව ජීවිතයේ අවසානය දක්වා ම සතුටින් දිවි ගෙවීමට හැකියාව ඇත්නම් එය සැබැවින් ම මිනිසකුගේ වාසනාවකි.
කලින් සඳහන් කළ පරිදි නව ජනපදය සඳහා මා තෝරාගනු ලැබුවේ නුවරඑළිය උස් භූමිය මායිමේ නැගෙනහිර කෙළවරේ පිහිටි බදුලු මාවත ආරම්භ වන ස්ථානයේ බෑවුම් ප්‍රදේශය යි. එහි සිට බදුල්ලට දුර සැතපුම් තිස් තුනකි. මෙම ස්ථානය බෑවුම් කපොල්ලක් සේ නිර්මාණය වී ඇති අතර එය බදුල්ල දිසාවෙන් නුවරඑළියට ඇතුළුවීමට තිබුණු පැරණි පිවිසුම් දොරටුව ය. සිංහලයන් විසින් මෙය හඳුන්වනු ලැබුවේ 'දහසක් කුමරියන්ගේ මාවත' කියා ය. අතීතයේ දී නුවරඑළිය කිසියම් වැදගත්කමක් ඉසිලූ බව මේ නාමය අනුව ඔප්පු වෙයි. තැනිතලාවේ සිට අඩි හයසීයකට එපිටින් පිහිටි පළමු වගුරු බිම 'රතු කැට වළ' කියා හැඳින්වීම ද පැරණි නාමයන්ගේ වැදගත්කම පිළිබඳ ව දැනගැනීමේ කුතුහලය තවත් වැඩි කර වන්නකි.
ලාංකික ජනතාවට නුවරඑළිය විශේෂ වැදගත්කමක් ඇති ප්‍රදේශයක් බව පැහැදිලි ය. ඒ කුමන හේතූන් නිසාදැ යි අපි දැන් සලකා බලමු. ලංකාවේ අන් ප්‍රදේශවල මෙන් පැරණි ගොඩනැගිලි සුන්බුන් හා නෂ්ටාවශේෂ වැනි දෑ නුවරඑළියේ නැත. එහෙත් මේ අමිල භූමියෙන් ගලා එන දියරමය ධන සම්පතක් ඇත. නුවරඑළියේ වැදගත්කම කියාපාන ඒ ප්‍රථම වැදගත් සාධකය ජලය යි. දෙවැන්න මැණික් ය.
තව කොටසක් ලබන සතියේ...
පරිවර්තක
කැමිලස් වනිගසූරිය
</ART>
<ART>
ශාන්ත ජෝන් ගේ වීදියේ කඩේ මාළු වෙළෙඳාම
"ගෙදර ගෙනල්ලා බැලුවම මාළු කිලෝ එක ම නරක් වෙලා...."
"කිලෝ එකක් කියලා දුන්නට... කිරුවම තිබුණේ පන්සීයයි..."
"කුණු මාළුවලට ලේ ගාලද කොහේද දීලා තියෙන්නේ...."
"කොච්චර වැඩකාරයා වුණත්, මාළු මාර්කට් එකේදී නම් නිකම්ම අහුවෙනවා...."
ඒ කොළඹ මාළු මාර්කැට්ටුවෙන් මාළු මිලදී ගන්නා බොහොමයක් පාරිභෝගිකයන් නිතර දෙවෙලේ නඟන මැසිවිලි සමුදායකි. අඩුමිලට මාළු ලබාගැනීමට මාළු මාර්කැට්ටුවට එන දහස් සංඛ්‍යාත ගැනුම්කරුවන් නිතර දෙවෙලේ අමාරුවේ වැටෙන ස්ථානයක් ලෙස සාන්ත ජෝන් මාළු වෙළෙඳපොළ දැඩි ප්‍රසිද්ධියක් උසුලයි. කොපමණ චෝදනා, දෝෂාරෝපණ එල්ල වුණද පිටකොටුව මාළු මාර්කැට්ටුවට අලුයම් කාලයේ සිට දහවල දක්වා ඇදී එන පාරිභෝගිකයන්ගේ සංඛ්‍යාව පහළ බැස නැත. රටේ සෑම තැනකින්ම ගෙනෙන විශාල මාළු තොගවලද අඩුවක්ද නො වේ.
ශාන්ත ජෝන් මාළු මාර්කැට්ටුවේ මාළු වෙළෙඳාම පිළිබඳ කලාන්තරයක් තිස්සේ පාරිභෝගිකයන්ට දැඩි ප්‍රශ්නවලට මුහුණදීමට සිදුවූ බව නොරහසකි. මාළු මිලදී ගැනීමට ඇති ඉඩකඩ මදකම, හොඳ මාළු මිලදී ගැනීමට නොහැකිවීම, කූට වෙළෙඳුන්ට හසුවීම හා නියම වෙළෙන්දා කව්දැයි හරිහැටි හඳුනාගැනීමට ඇති අපහසුව නිසා මාළු ලබාගැනීමට එන දහස් සංඛ්‍යාත පිරිස් දැඩි අපහසුතාවන්ට පත්වන අවස්ථා බොහෝ ය.
මාධ්‍ය මේ බව නොයෙකුත් අවස්ථාවන්හිදී හෙළිකිරීම නිසා මෙතෙක් හරිහැටි ක්‍රියාත්මක නොවුණු නීතිරීති රැසක් යළි තදින් ක්‍රියාත්මක කිරීමට බලධාරිහු පසුගියදා තීරණය කළහ. පශු වෛද්‍ය දෙපාර්තමේන්තු නිලධාරීන් සහ වෙළෙඳසල් පරිපාලකවරුන් පොලිස් නිලධාරීන්ගේද සහාය ඇතිව මාළු මාර්කැට්ටුවට කඩාපැනීමේ දැවැන්ත මෙහෙයුමක් මේ සමඟ දියත් කැරිණ. ප්‍රධාන නාගරික පශු වෛද්‍ය නිලධාරී දොස්තර එස්.ඩී. ඉලේපෙරුම මහතා ක්‍රියාවලියේ නියමුවා විය.
පාරිභෝගිකයන්ට ගමන් කිරීමට නොහැකිව කලාන්තරයක් තිස්සේ මාර්ග අවහිරවන සේ පවත්වාගෙන ගිය ලෑලි තට්ටු මෙන් ම සුළු පිරිසක් විසින් කරන අනවසර මාළු වෙළෙඳාම් සියල්ල නතර කරලීම මේ මෙහෙයුමේ මූලික පියවර විය.
"තොග කඩවලින් ඉවත දමන මාළු.... කුණු බක්කිවලට දමන මාළු.... තදබද තියෙන මොහොතවලදී සොරා ගන්නා මාළු තැන් තැන්වල තියාගෙන වෙළෙඳාම් කරනවා... මේ බොහොමයක් මාළු ආහාරයට නුසුදුසු තත්ත්වයෙන් පවතින්නේ... නොදන්නා දේශීය මෙන් ම විදේශීය පාරිභෝගිකයනුත් මේවා මිලදී ගන්නවා... එවැනි මාළු අපි අත්අඩංගුවට ගැනීම ආරම්භ කළා..." වෙළෙඳ සල් පරිපාලකවරුන්ගේ ප්‍රධානී ජයලත් ජයසේකර මහතා කීය.
මේ වෙළෙන්දන් බොහොමයක් තදින් මත්ද්‍රව්‍යවලට ඇබ්බැහිවූවන් බව ද ජයසේකර මහතා අවධාරණය කළේය.
ඇරැඹුණු නව මෙහෙයුම නිසා අනවසරව තැතින් තැන තබාගෙන වෙළෙඳාම් කරන ලෑලි තට්ටු සියල්ලම ඉවත්කිරීමට හැකිවූ බවද ඔහු සඳහන් කළේය.
වර්ෂ 1894 ජනවාරි මස 1 වැනිදා ශාන්ත ජෝන් වීදියේ ආරම්භ කළ මේ මාළු වෙළෙඳපළ 1976 දී නොබැඳි සමුළුව කොළඹ පැවැත්වෙන තෙක්ම කොළඹ නගරයේ ප්‍රධාන මාළු වෙළෙඳපොළ ලෙස ක්‍රියාත්මක විය. එකල එම ගොඩනැගිල්ල ස්ථාපනය කිරීම සඳහා වැයවී ඇත්තේ රුපියල් 17,500 කි. 1976 දී එම ගොඩනැගිල්ල කඩා දැමීමෙන් වසර 7 කට පසු 1983 දී නාගරික සංවර්ධන අධිකාරියේ ව්‍යාපෘතියක් ලෙස මෙම වෙළෙඳ සංකීර්ණ ගොඩනැගිල්ලේ ඉදිකිරීම් ආරම්භ විය. 1984 දී විවෘත වුණු මෙම ගොඩනැගිල්ලේ, මාළු වෙළෙඳසල හා 300 ක් පමණ වූ සාප්පු සංකීර්ණයේ කළමනාකරණය හා පරිපාලන කටයුතු එකල පැවරී තිබුණේ කොළඹ මහ නගර සභාවටය. ඒ කාලයේ සංකීර්ණයේ පැවැත්ම අතශයින් සතුටුදායක තත්ත්වයක තිබිණ. ඉන්පසුව එවකට පැවැති රජයේ පළාත් නිවාස හා ඉදිකිරීම් අමාත්‍යංශය යටතට මෙම සාප්පු සංකීර්ණය පත් විය. ඉන්පසු පළමු ව ගොඩනැගිලි ද්‍රව්‍ය සංස්ථාවටත් දෙවනු ව නාගරික සංවර්ධන අධිකාරියේ පරිපාලනය යටතට ත් මෙම සංකීර්ණය පත්විය. දැන් මෙම සංකීර්ණයේ පරිපාලනය නාගරික සංවර්ධන අධිකාරිය සතුවෙයි. එහෙත් බිම් මහලේ ඇති මාළු වෙළෙඳසල්වල පරිපාලනය කොළඹ මහ නගර සභාව යටතේ ඇත. මෙම ගොඩනැගිල්ලේ වෙළෙඳසල් හා මාළු වෙළෙඳසල් ආයතන දෙකකින් පරිපාලනය වීම මෙහි කටයුතු පිරිහීමට තවත් එක් හේතුවක් වී ඇත.
අලුයම තුන හතර වෙද්දී දිවයිනේ නන් දෙසින් එන මාළු තොග ලොරි මෙම සංකීර්ණයට පිවිසෙයි. මාළු බෑම, විකිණීම, පැටවීම, ආදිය ඉන්පසු සිදුවෙයි. අලුයම හතර පහ වෙද්දී මාළු වෙළෙඳ සංකීර්ණය ම තොග හා සිල්ලර වෙළෙඳුන් ගෙන් මෙන් ම පාරිභෝගිකයන් ගෙන් ද පිරි ඉතිරීයයි. තොග හා සිල්ලර වෙළෙන්දන් දහසකට ආසන්න සංඛ්‍යාවක් වෙළෙඳාමේ නියුක්ත ව සිටිති. තොග වෙළෙඳ කඩ 90 ක් ද සිල්ලර කඩ 106 ක් සඳහා ද බලපත්‍ර ලබාදී ඇත. සේවා සැපයීම සඳහාම වෙන්වුණු ප්‍රදේශයකි. මාළු කැපීම සඳහා වෙන්වුණු ස්ථාන 38 කි. මාළු පාර්සල් කිරීම, එහා මෙහා ගෙනයෑම, ආරක්ෂා කිරීම සඳහා ම වෙන්වූ පිරිසකි. ඒ සඳහා දහහතර දෙනෙකුගෙන් සමන්විත බලපත්‍රලාභි පිරිසකි. ඔවුන්ගෙන් මාසිකව කිසියම් මුදලක් නගර සභාවට ලැබේ. සෑම වෙළෙඳසලක්ම බලපත්‍රයකට යටත් ව පැවතිය යුතුවේ.
මෙවැනි බලපත්‍රලාභීන් ඇතත් අනවසර වෙළෙඳාමේ නිරතවූවන් අද මාළු වෙළෙඳපොළ තුළ බහුලව දැකිය හැකිවේ. තොග වෙළෙඳුන් ඉවත දමන මාළු, හා තදබද වේලාවන්හිදී සොරා ගන්නා මාළු රැගෙන ගොස් ශුද්ධ පවිත්‍ර කොට කුඩා ලෑලි පෙට්ටි හා ඊයම් කොළ මත තබා වෙළෙඳාමේ යෙදෙන මොවුන් මාර්කැට්ටුව තුළ හඳුන්වනු ලබන්නේ "කොහේද මේ" යන අනවර්ථ නාමයෙනි. ඔවුන්ට ස්ථිර ස්ථානයක් නොමැතිවීම මෙම නාමය පටබැඳීමට ප්‍රධාන තම හේතුව වී තිබේ. ආහාරයට නුසුදුසු මෙන්ම පාරිභෝගිකයන්ට බලහත්කාරයෙන් මාළු විකිණීමද මොවුහු සිදු කරති. "කොහේද මේ" විකුණන්නන් ඉවත්කිරීම පශු වෛද්‍ය ඒකකයේ මූලික පරමාර්ථය වේ.
"මෙම ජාවාරමට සම්බන්ධ වී ඉන්නේ විස්සක් තිහක් වගේ සුළු පිරිසක්... බොහොමයක් අහිංසක පාරිභෝගිකයන්
හුඟ දෙනෙක් මෙම පිරිසට අහුවෙනවා... මාළු කුණු බක්කිවල ඇති මාළුත් මොවුන් සුළු මුදලට විකුණනවා... තාවකාලිකව ලෑලි තබාගෙන පාරිභෝගිකයන්ට එහා මෙහා යාගත නොහැකි වන ලෙස මොවුන් වෙළෙඳාමේ යෙදෙනවා..."
 "මාළු මිලදී ගන්නවා නම් අංකයක් සහිත වෙළෙඳ සලකින් මිලදී ගැනීම කළ යුතුයි. අඩුබර හා හොඳ නැති මාළු විකිණීම කළොත් අපට ඒ වෙළෙඳුන්ට විරුද්ධව පරීක්ෂණ කරන්න පුළුවන් වන්නේ එවිටයි. තැන් තැන්වල ඉන්න 'කොහේද මේ' පිරිසගෙන් මාළු මිලදී ගැනීම නොකළ යුතුයි..." යැයි ප්‍රධාන නාගරික පශු වෛද්‍ය නිලධාරි ඉලේපෙරුම මහතා කියයි.
මාළු කිරා බැලීම සඳහා සම්මත තරාදියක් ඇතත් ඉන් ප්‍රයෝජනයක් ගනුයේ සුළු පාරිභෝගිකයන් පිරිසක් බව ද ඔහු පෙන්වා දෙයි.
මෙවැනි දූෂිත ක්‍රියා පිළිබඳ සොයා බැලීම සඳහා වෙළෙඳ සල් පරිපාලකවරුන් හතර දෙනකු දිනපතා මුර දෙකකට රාජකාරියේ යෙදී ඇති බව ද ඔහු කියයි.
හොඳ නැති මාළු හා අතුරු මාළු දමන කාමර <FRWD> (Offal room) </FRWD>දෙකක් වෙළෙඳ සංකීර්ණය තුළ තිබේ. එම කාමර තුළට දැමූ මාළු යළි ලබාගෙන ඒවා නැවත විකිණීම ද මෙහි සිදු කෙරෙන බව කියන හෙතෙම එම ජාවාරම සම්පූර්ණයෙන් ම නතර කිරීමට දැන් කටයුතු යොදා ඇතැයි ද පවසයි.
"ව්‍යාපාරික කටයුතු සඳහා සේවකයන් අවශ්‍යයි... ඔවුන් නිත්‍යානුකූලව රඳවා ගත යුතුයි... තොග කඩ සඳහා බලපත්‍ර හිමියාට අමතර ව තවත් සේවකයන් හත් දෙනෙක් ළඟ තබා ගැනීමට අපි අවසර දී තිබෙනවා. සිල්ලර කඩ සඳහා බලපත්‍රය හිමියාට අමතරව තවත් දෙදෙනෙකු තියාගත හැකියි. ඒත් දැන් ඉන්න පිරිස දිහා බැලුවාහම සියයට 50 කවත් ලියාපදිංචි වීමක් වෙලා නැහැ..."
වෙළෙඳ සංකීර්ණය තුළ ඇති තොග වෙළෙඳ කඩයකින් මසකට රුපියල් 3000 ක් බදු වශයෙන් නගර සභාවට ලැබේ. සිල්ලර කඩයකින් එහි පිහිටීමේ ප්‍රමාණය අනුව රුපියල් 1200 ත් 1600 ත් අතර ප්‍රමාණයක් නගර සභාව ලබාගනී. ඒ අනුව මසකට රුපියල් ලක්ෂ පහකට ආසන්න ආදායමක් නගර සභාව සතු වුව ද ඊට වඩා වියදමක් සංකීර්ණය පවත්වාගෙන යෑම සඳහා දැරිය යුතුවේ. වතුර සැපයීම සඳහා පමණක් රුපියල් ලක්ෂ හතරකට ආසන්න මුදලක් නගර සභාව ට ගෙවීමට සිදුවී තිබේ.
මීට අමතරව මාළු වෙළෙඳ සංකීර්ණය තුළ තවත් අඩු පාඩු රැසකි. බිම් මහල වසර ගණනාවකින් අලුත් වැඩියා කර නැත. රේසර් රෝද කරත්ත ඇදගෙන යෑම නිසා බිම පුපුරා ගොසිනි. අයිස් කැඩීම ඉස්සන් බහාලූ බැරල් බිම අත හැරීම නිසා ද මෙලෙස සිදුවී තිබේ. මාළු දුර්ගන්ධය වාතයට මුසුකර යැවීම සඳහා සකස් කර ඇති අතිවිශාල හුළං කවුළු සියල්ල අක්‍රීය වී ඇත.
වෙළෙඳපළ සඳහා විශේෂයෙන් පිහිටවූ පොලිස් මුරපොළක් ද ඇත. එහෙත් ඒ පිළිබඳව කාගේත් විශ්වාසයක් නැති බව සංකීර්ණයේ දී අපට හමුවූ වෙළෙන්දන් කිහිප දෙනෙක් ම පැවසූ හ. ඉහළ නිලධාරින්ට මාළු සැපයීමේ කොන්ත්‍රාත්තුව නම් ඔවුන් අතින් නියමාකාරයෙන් සිදුවේ. නාගරික සංවර්ධන අධිකාරියේ බොහොමයක් ආරක්ෂක නිලධාරින්ගේ ද මූලික රාජකාරිය වී ඇත්තේ ඉහළ නිලධාරීන්ට මාළු සැපයීම බව කිහිප දෙනකු හා කළ කතා බහේ දී දැනගත හැකි විය.
මාළු වෙළෙඳ සලේ ප්‍රධාන අවශ්‍යතාවක් වන අයිස් නිපදවීම සඳහා වෙනමම අයිස් නිපදවීමේ අති විශාල යන්ත්‍රයක් බිම් මහලේ සකස්කර ඇතත් නිසි පරිදි නඩත්තු නොකිරීම නිසා එම යන්ත්‍රයෙන් ප්‍රයෝජනයක් ගත නොහැකි වී ඇත.
මෙවැනි නොයෙකුත් අඩුපාඩු රැසක් මධ්‍යයේ පවත්වාගෙන යන මාළු වෙළෙඳසලට දිනපතා පැමිණෙන දහස් සංඛ්‍යාත පාරිභෝගිකයන්ගේ යහපත සඳහා විශේෂ වැඩපිළිවෙළ කිහිපයක් හඳුන්වා දීමට පශු වෛද්‍ය ඒකකය බලාපොරොත්තු වේ. පත්‍රිකා මගින් පාරිභෝගිකයන් දැනුවත් කිරීම ඉන් එකකි.
එවන් සේවාවක් සපයන පිරිසට එල්ල වන මරණීය තර්ජන ද සුළු පටු නොවේ. මෙම තර්ජන හමුවේ බොහොමයක් ප්‍රවර්ධන කටයුතු ඇන හිට තිබේ.
 "අනවසර වෙළෙදුන් ඉවත් කරද්දී ඔවුන් විකුණා කෑමට නුසුදුසු මාළු අත්අඩංගුවට ගනිද්දී බොහොමයක් පිරිස ගෙන් එවැනි තර්ජන එල්ල වෙනවා. ඒ නිසා අපට පොලිසියේ සහාය ලබාගැනීමටත් සිදු වී තිබෙනවා. මෙම තර්ජන එල්ල කරන්නේ ඉතාමත් සුළු පිරිසක්... හුඟක් තොග වෙළෙඳුන් සිය ව්‍ය්‍යාපාරික කටයුතු සාධාරණව කරගෙන යනවා. මාළු විකිණීම ආරම්භ කරන්නේත් අවසන් කරන්නේත් සිය කඩ කාමර හොඳින් පිරිසිදු කොට කහවතුර හඳුන් දුම් අල්ලමින්... ඒත් තවත් පිරිස් මාළු විකිණීම අවසානයේ දී ඉවත ලන මාළු පවා එම ස්ථානවලට දමා යනවා..." වෙළෙඳසල් පරිපාලකවරු කියති.
 මේ වැටලීි්මේදී අප කෑමට නුසුදුසු මාළු තොග අත්අඩංගුවට ගත්තා... අනවසර ලෙස ලෑලි තට්ටු මත තබාගෙන අවහිර වෙන ආකාරයෙන් විකුණූ කකුළුවන් තොගයක් ද අප භාරයට ගත්තා... නුසුදුසු කෑම විනාශ කරනවා. අනෙක් ඒවා මට්ටක්කුලියේ අනාථ පිරිස් ඉන්න ස්ථානයකට ලබාදෙන බව ද පරිපාලක ජයසේකර මහතා 'සිළුමිණ' ට කීය.
කලකට පසු මාළු මාර්කැට්ටුව තුළ කෙරීගෙන යන හදිසි කඩා පැනීම් නිසා මේ දිනවල 'කොහේද මේ' පිරිස් ද අතුරුදන්ව සිටින බව ද වාර්තාවේ. දිගින් දිගටම මෙම වැටලීම් ක්‍රියාත්මක කිරීම වෙළෙඳසල් පරිපාලක වරුන්ගේ අදහසයි. වෙළෙඳසල් පරිපාලකවරුන්ගේ හිඟය නිසා ද මෙය දිගට ම කරගෙන යෑම අපහසු වී තිබේ.
වෙළෙඳසල් සංකීර්ණයේ අඩුපාඩු හා යෝජනා සාකච්ඡා කිරීම සඳහා කාලාන්තරයක් තිස්සේ පවත්වාගෙන යනු ලබන පරිපාලන කමිටු රැස්වීම දැන් පැවත්වෙන්නේ ද වරින් වර වීම කනගාටුවට කරුණකි. මෙම කමිටුවල ගන්නා ලද තීරණ ක්‍රියාත්මක කිරීම ද එතරම් යුහුසුළුව සිදු නොවේ.
වෙළෙඳ සල් බිමේ අපිරිසුදුතාව ද එන්න එන්න ම වැඩිවේ. මාළු ලොරිවලින් බහා  උදතධචඤඪදඨ ඕචර පතිත කරන තැන්වල ම තරාදි තබාගෙන මාළු විකිණීම ද සිදු නොවිය යුතු බව පරිපාලකවරු කියති. මේ නිසා පාරිභෝගිකයනට එහා මෙහා යෑමේ දී දැඩි අසීරුතාවයකට මුහුණ දීමට සිදුව තිබේ.
රථගාල සම්බන්ධව ද නොයෙකුත් ප්‍රශ්න ඇත. සුළු මුදලකට ලබාදුන් ටෙන්ඩරය ලබාගත් එම පිරිස් රථ ගාල හරිහැටි නඩත්තු කරන බවක් නො පෙනේ.
මාළු මාර්කැට්ටුව නඩත්තු කිරීමට ප්‍රධාන බාධකයක් වී ඇත්තේ වෙළෙඳසල සතියේ එක් දිනකවත් වසා තැබිය නොහැකි වීම ය. වෙළෙඳ සංකීර්ණය ඉඩ කඩ ඇති වෙනත් ප්‍රදේශ කරා ගෙනයාමට වරින් වර යෝජනා වුව ද ඒ කිසිවක් ඉටු නොවිණි. සංකීර්ණය සකස් කිරීම සඳහා ලක්ෂ 120 ක මුදලක් වෙන් කර ඇති බව ද දැනගන්නට තිබේ.
කෙසේ වෙතත් අඩුපාඩු බාධක රැසක් වෙළෙඳ සංකීර්ණය තුළ පැවැතියත් දිනපතා ඇදී එන ගැනුම්කරුවන්ට උපරිම සේවයක් ලබාදීම කොළඹ නගර සභාවේත් නාගරික සංවර්ධන අධිකාරියේත් යුතුකම වේ.
 "දිනෙන් දින එන පැමිණිලි සංඛ්‍යාව විශාලයි... මහජනයා ආරක්ෂා කරලීම අපේ යුතුකමයි. නීතියේ පිළිසරණ අඩු වුණත් අපිට මහජන සුභ සිද්ධිය තකා බලය පාවිච්චි කරන්න සිදුවුණා... ඒ අනුව මෙම හදිසි වැටලීම් සිදු කෙරුණා..." යැයි මේ පිළිබඳ කළ විමසීමකදී කොළඹ ප්‍රධාන නාගරික පශු වෛද්‍ය නිලධාරි එස්.ඩී. ඉලේපෙරුම මහතා 'සිළුමිණ' ට අවධාරණය කළේ ය.
 - කීර්ති මෙන්ඩිස්
ප්‍රධාන නාගරික පශු වෛද්‍ය නිලධාරි එස්.ඩී. ඉලේපෙරුම මහතාගේ අධීක්ෂණය මත සිදුවූ වැටලීම් සඳහා වෙළෙඳසල් පරිපාලකවරුන් වූ ජගත් ජයසේකර, යසරත්න ඉන්ද්‍රසිරි, ලාල් ජයසිංහ සහ එච්.කේ.ඒ. ප්‍රේමරත්න යන මහත්වරුන් ද මාළිගාවත්ත නගර සභා පොලිස් ඒකකයේ සැරයන් මහින්ද (6873) හා කොස්තාපල්වරුන් වූ රංජිත් (26588) හා සෙනරත් බණ්ඩාර (38597) යන නිලධාරිහු ද සහභාගි වූහ.
<PIC>මාළු තත්ත්වය පිරික්සන වෙළෙඳසල් පරිපාලකවරුන්</PIC>
<PIC>ඉවතලන මාළු දමන්නේ මෙවැනි ස්ථාන තුළට ය.</PIC>
<PIC>කුණු වූ මාළු තොග</PIC>
<PIC>ප්‍රධාන නාගරික පශු වෛද්‍ය නිලධාරි එස්.ඩී. ඉලේපෙරුම මහතා</PIC>
පිංතූර - විමල් කරුණාතිලක
</ART>
<HEADER>
<SOURCE>SILUMINA</SOURCE><PUBLISHER>ANCL</PUBLISHER>
<DATE>2004</DATE><FONT>DINAMINA</FONT>
</HEADER>
<ART>
'දැන් ඇහෙන්නෙ සංගීතය නොවෙයි, ශබ්ද!'
ඝෝෂාකාරී සංගීතය සෞඛ්‍යයටත් තර්ජනයක්
- ක්‍රිෂ්ණ කුමාර් කපූර්
භාත්ඛණ්ඩ විශ්ව විද්‍යාලයයේ සම්භාව්‍ය සංගීතය (ගායනා) පිළිබඳ මහාචාර්ය ක්‍රිෂ්ණ කුමාර් කපූර් මහතා මසක සංචාරකයක් සඳහා දිවයිනට පැමිණ සිටී. මේ ඔහු ගේ සත් වන ශ්‍රී ලංකා සංචාරය යි. මෙවර ඔහු කොළඹ කොටුවේ මුදලිගේ මාවතේ පිහිටි අනිල් මිහිරිපැන්නයන් ගේ ශාරදා කලා නිකේතනයට අනුබද්ධ ව සංගීත් නිපුන් වැඩමුළුවක් පවත්වයි.
පෙරදිග සංගීතය පිළිබඳ හසළ දැනුමැ'ති මහාචාර්ය කපූර් සමඟ අපි දෙරටේ සංගීත භාවිතාව පිළිබඳ සංවාදයකට පිවිසුනෙමු.
ශ්‍රී ලංකාවේ කලායතන බොහොමයක් තිබෙනවා. ඒවායින් බිහිවන සංගීත විශාරදයන් පිළිබඳ ගැටලු පැන නැඟී තිබෙනවා. සුදුසුකම් නැති අයත් ඒවායේ උගන්වන බව පේනවා. අඩු සුදුසුකම් මත විභාග සමත් කරවනවා. ඔබ මේ තත්ත්වය හඳුනා ගෙන තිබෙනවා ද?
'ලංකාවේ ළමයින් සංගීතය ඉගෙන ගන්නවා කියන්නේ සතියකට දෙවරක් අදාළ අභ්‍යාසවල යෙදීමටයි. ඉන්දියාවේදී නම් මේ තත්ත්වය වෙනස්. අපි හැමදා ම අභ්‍යාස කරනවා.
මෙහෙ විශාරද විභාගෙට ඉගෙන ගන්න ගමන් ඒකට ම උගන්වනවා. මේක හරි පුදුමාකාර වැඩක්!
මේ තත්ත්ව ගැන හදාරන්න මං ලංකාව පුරාම ගියා. තත්ත්වය හරිම ඛේදනීයයි. ඉන්දියාවෙත් දැන් මේ විදියේ විශාරදයන් බෝවෙන්න පටන් අරන්.
ශ්‍රී ලාංකිකයන්ගෙ සංගීත රසඥතාව ගැන ඔබේ අදහස කෙබඳු ද?
සංගීතයේ දී පොදුවේ සිසුන් වර්ග තුනකට බෙදෙනවා. වේදිකාවක ගායනා හෝ වාදන පැවැත්වීමටත් <FRWD>(per forming)</FRWD>සංගීතය ඉගැන්වීමටත් වගේම හොඳ සවන් දෙන්නකු වීමටත් උගත යුතුය. හැම පුද්ගලයකුට ම හොඳ රසිකයකු වන්නට බැහැ. හොඳ රසිකයා දෙවියන් ගේ ආශීර්වාදය ලද්දෙක්.
අපේ රටේ ශාස්ත්‍රීය පදනමක පිහිටි ශිල්පීන් පවා ශාස්ත්‍රීය සරල ජනප්‍රිය සංගීතයට ම යොමුවෙලා සිටිනවා.
ඉන්දියාවේ පවා තත්ත්වය ඕකයි. මූලික හේතුව මුදල්. විශේෂයෙන් ම බොහෝ දෙනා ඉගැන්වීමට ම කොටු වෙනවා. මෙයින් වෙන්නේ එම ශිල්පීන්ගේ ශාස්ත්‍රීය ගායනා පිළිබඳ හුරුව ක්‍රමයෙන් ක්ෂය වී යාමයි.
ශාස්ත්‍රීය ගායනා හෝ වාදන ඉදිරිපත් කරන ශිල්පියා දිනපතා එම කටයුත්තේ යෙදිය යුතුයි. හරියට ම අපි භාෂාවකදි එම භාෂාවේ ව්‍යාකරණ ඉගෙන ගත යුතු නිසා. ඒත් අපි ව්‍යාකරණ කතා කරන්නෙ නෑ. කතා කරන්නෙ භාෂාව. ඒත් භාෂාව කතා කරන්න ව්‍යාකරණ නැතුව බෑ.
ශාස්ත්‍රීය සංගීතයට මාධ්‍යවල ඉඩක් නැහැ. ඉන්දියාවෙත් එහෙම ද?
ඔව්. මේ වගේමයි. ශාස්ත්‍රීය සංගීතයට අනුග්‍රාහකයන් නැහැ. මාධ්‍ය උත්සාහ කරන්නෙ හම්බ කරන්නයි.
අතිශය ප්‍රබල ඉන්දීය සංගීත සම්ප්‍රදායට මේ තත්ත්වය ජය ගන්න බැරි ඇයි?
අපේ අයත් දැන් ගයන්නෙ, වයන්නෙ සරල දේවල්. මාධ්‍ය ජනතාවට පෙන්වන දේටයි ජනයා ඇලුම් කරන්නේ.
අතීතයේ දී තරු පහේ හෝටල්වල සමාජ ශාලාවල පවා යොදා ගැනුණේ සම්භාව්‍ය සංගීතය. කතක් නැටුම්. ඒ විතරක් නෙවෙයි, මීට වසර තිහකට විතර කලින් ලංකාවේ සිට ඉන්දියාවට සම්භාව්‍ය සංගීත වැඩ සටහන් විකාශය කළා. බිනඛා ගීත් මාලා වැනි වැඩ සටහන් ඒ කාලෙ මුළු ඉන්දියාව ම ඇහුවා. රාග මත පදනම් වූ චිත්‍රපට සංගීතය යි ඒවායේ වාදනය කැරුණේ. ඇත්තෙන් ම මෙම තත්ත්ව පවත්වා ගෙන යා හැක්කේ මාධ්‍යවලටයි.
ඉන්දීය ජනප්‍රිය චිත්‍රපට සංගීතය සම්භාව්‍ය සංගීත ධාරාව අබිබවා පැතිර යනවා නේද?
ඔව්. ඕක තමයි ලොකුම ප්‍රශ්නෙ! ජනතාව දැන් අහන්නෙ සංගීතය නෙවෙයි ශබ්ද. පොප් සංගීත රැල්ලත් බොහොම පැතිරිලා. ඝෝෂාකාරී සංගීතය සෞඛ්‍යයටත් විශාල තර්ජනයක්.
විවිධ ආයතන මගින් සංගීතය ඉගැන්වීමේත් ගුරු ශිෂ්‍ය පරම්පරා ක්‍රමයේත් වෙනස්කම් තිබෙනවද?
ලොකු වෙනසක් තිබෙනව. ආයතනවලට පුළුවන් සංගීත ගුරුවරුන් බිහි කරන්න විතරයි. ඒත් ශිල්පීන් බිහිවන්නේ ගුරු ශිෂ්‍ය පරම්පරා ක්‍රමය යටතේයි. ශිල්පියාගේ විභාග ශාලාව ප්‍රේක්ෂකාගාරයයි. මං වුණත් තවමත් ශිෂ්‍යයෙක් හැටියට යි මං ගැනම කල්පනා කරන්නේ. සහතික වැදගත් වන්නේ රැකියාවකට විතරයි. වේදිකාවෙදි සහතිකවලින් වැඩක් වෙන්නෙ නෑ.
කිසියම් ගායනාවක ප්‍රසාංගික ලක්ෂණ තිබිය යුතුම ද?
සංගීතය කියන්නේ විඳ ගැනීමක්. තනුවක් ගැන වචනවලින් කියන්න පුළුවන් ද? අපට මෙහි දී අධ්‍යාත්මික ව දැනෙන දේ විස්තර කරන්න කාටවත් බැහැ. එය ආනන්දයයි, සතුටයි, භාවනාවයි.
අපි වේදිකාවෙදි සපත්තු දාගෙන උඩ පනින්නෙ නෑ. පැය ගණන් තාම්පුරාවයි, තබ්ලාවයි එක්ක ගයන්න අපට පුළුවන්. වෙනත් රටවල එහෙම ගයන්නෙ නෑ. ප්‍රසංග කාලය භාණ්ඩවලින් බොහෝ දුරට පිරවෙනවා.
අපි ගයද්දි මුළු ඇඟම හොලවන්නෙ නෑ. ඒත් කිසියම් අංග චලනයක් තිබෙනව. අපි ගල් පිළිම නෙවෙයි. විශේෂයෙන්ම සරල සංගීතයේදි ප්‍රසාංගික ලක්ෂණ මතු වෙනවා. ඒත් සම්භාව්‍ය සංගීතයේදි පොත පතේ පවා වෙනම පරිච්ඡේදයක් තිබෙනවා, ගායන ඉරියව් ගැන. අපි වැඩිය දඟලන්නෙ වත් වැඩිය කට අරින්නෙවත් නෑ.'
තනූජා ධර්මපාල
ඡායාරූපය - චින්තක කුමාරසිංහ
</ART>
<ART>
දෝතළුඔය සඳරාජ වන අරණ පාරිසරික තක්සලාව සොයා ගිය ගමනක්
තේ වගාව පිණිස මිනිසුන් විසින් ආක්‍රමණය කරන ලද කඳුකර භූමි ප්‍රදේශයක අහම්බෙන් ඉතිරි වූ එක් ස්වභාවික වන පෙතකි. මෙහි හොර, දුන්, වැලිපියන්න, ලියන්, කොකුම්, කැකුණ තුරු ගැඹුරු නිහඬ වතින් මිහිදුම් දුහුළු ගවසා වැඩ හිඳියි. ළා පවනෙහි පැටලෙන මිල්ල, හැඩවක, කීන, දොඹකීන තුරු අතු පතරින් අනෙක මිමිනුම් ගිලිහෙයි. වල්කර පිංචා සුවඳ වා ගැබට ඉසිමින් නෑඹුල් පවනැලි හමා ඇදී යයි. මුළු වන ගැබ ම එක ම සාමකාමී නිශ්ශබ්දතාවකින් පිරී ගියාක් වැන්න. සැලළිහිණියකු හදිසියේ නඟන රැවින් නිහඬියාව තව තව ඇවිළෙයි.
කොළඹ සිට නුවර පාරේ මාවනැල්ලට ළඟා වූ අප රැගත් වෑන් රියට අරණායක අම්බලකන්ද, හුළංකපොල්ල, ජම්බුගස්මඩ, දෝතළුඔය දක්වා පැමිණීමට පැය හතරකට වැඩි කාලයක් ගත විය. දෝතළුඔය තේ කම්හල අසල සිට තවත් කිලෝ මීටර දෙකක් ධාවනය වූ රථය සඳරාජ වන අරණට පිවිසිණි. මෙතෙක් අප ගේ පැමිණීම අපේක්ෂාවෙන් බලා සිටි, වන අරණෙහි නියාමක පුරුෂයා ප්‍රවේශ මාර්ගයෙහි පසෙක වූ විමසුම් කුටියෙහි විය. වනය සමඟ ඒකාත්මික ව, වන පෙතෙහි ම ඵලයක් බඳු ඔහු ... සුසිල් කරුණාරත්න නම් වන පරිසරවේදියා අප සැම කෘතඥතා පූර්වක ව පිළිගෙන, වන අරණෙහි පරිසර අධ්‍යයන නිවාසය වෙත අප කැටුව ගියේ ය. යන මඟ නිහඬතාව ඔහු ගේ ගැඹුරු නිරවුල් හඬින් පිරී යයි.
 "මේ සඳරාජ වන අරණ අවට පරිසරය තේ වගාවට යට වෙමින් පවතිද්දි ඒ මැද ඉතිරි වුණු මේ කුඩා වනාන්තරය ඉහළ ජෛව විවිධත්වයක් සහිත භූමියක්. මේ භූමිය නෛතික උරුමකරුවා මම උනත්, මම ඒ අයිතිය පොදු උරුමයක් සඳහා හදවතින් ම පරිත්‍යාග කරලයි තිබෙන්නෙ. අක්කර 120 ක තරම් වපසරියකින් යුත් මේ වන බිම දැන් පාරිසරික අධ්‍යයන තක්සලාවක්. එපමණක් නොවෙයි. විවිධ විෂයයන් ගැන වැඩමුළු සංවාද, කතිකා ආදියෙන් පිරුණු තැනක්."
සබරගමු පළාතේ, කෑගල්ල දිසාවේ, අරණායක ප්‍රාදේශික ලේකම් කොට්ඨාසයේ ගන්තුන මැදගම ග්‍රාම සේවා වසමේ දෝතළුඔය ග්‍රාමයේ පිහිටි සඳරාජ වන අරණ ප්‍රාථමික ගණයට අයත් වැසි වනයකි. වන බිම මුදුන් වී මහ කඳු මුදුනක් සේ දර්ශනය වෙමින් අහසෙහි රමණීය දසුනක් මවයි. මීදුම එ හැම පිටින් තුනී වී නො ගිය වන මුදුන් මත ගුප්ත නිශ්ශබ්දතාවක් පැතිරෙයි.
සුපිපි තුරු ලිය පතරින් සැදුණු මෙ බිම සැබැවින් ම ලොවෙහි ඇලීම් බැඳීම් කෙරෙන් වෙන් වූ තැනකි. එබඳු තන්හි ලෞකික ජනයා සිත් නො අලවන බව ධම්මපදය පවසයි.
 "මේ භූමිය කාමභෝගීන් පිනවන කා බී තුටුවන තැනක් බවට පත් කරන එක පහසුයි. එහෙත් මෙබඳු තැනක සොබාදහම, පරිසරය, පැළෑටි, වෘක්ෂලතා, වනසතුන්, වාතය, ජලය, මහපොළොව ගැන නිරන්තර සංවාදයක් පවතින තැනක් බවට පත් කිරීම දුෂ්කර කාර්යයක්. දැන් මේ වනබිම මානව පරිණාමය, ඉතිහාසය, පරිසරික සංස්කෘතිය, පරිසර සාහිත්‍යය පිළිබඳ කතිකාවක් පවතින තැනක්. එබඳු විෂයයන් මගින් අවට ප්‍රදේශවල, දරු පරපුර සිසු පරපුර දැනුම්වත් කරන තැනක් මේ. නගරයේ කලිකලයෙන් මිදුණු මෙබඳු තැනක් අධ්‍යයන මධ්‍යස්ථානයක් බවට පත් කරන්න බරපතළ කැපවීමක් අවශ්‍යයි. ලද දෙයින් සතුටුව සුචරිතවත් ව වනයට අනුගත ව ජීවත් වෙමින් පරිසර සංරක්ෂණයට මඟ පෙන්වීම යි අප මේ වන අරණ පදනම් කොට බිහි කළ 'මිහිසර' සංවිධානයේ අරමුණ."
පුරා සත් වසකට වැඩි කාලයක් සඳරාජ වන අරණ, ප්‍රදේශයේ පාසල් සිසුනට, විශ්වවිද්‍යාලය සිසුනට පාරිසරික නුවණැස ලබා දෙන තක්සලාවක් විය. මිනිස් ජීවිතයේ අරමුණ කුමක් ද, අපේ සංස්කෘතිය හා සාරධර්ම යනු මොනවා ද, යනාදි කරුණු මෙහි දී සාකච්ඡාවට භාජන වෙයි. සොබාදහම හා පරිසරය සමඟ අතීත මුතුන් මිත්තන් සහජීවනයෙන් ගත කළ අයුරු මේ මොහොතේ අලුත් පරපුරට සිහි කැඳවීම ද සඳරාජ වන අරණ අධ්‍යාපන මධ්‍යස්ථානයේ අරමුණු අතර වෙයි. මෙරට සියලු දෙනාට ම මෙකී පරිසර තක්සලාව විවෘත ය. පරිසර හිතකාමී සංචාරකයනට මෙන් ම පර්යේෂකයනට ද ලේඛකයනට හා කවීන්ට ද මේ පරිසරය නවමු සෞන්දර්යාත්මක අත්දැකීම් ලබා දෙයි.
අපි වන නිවහනට පැමිණ බෙලිමල් පානයකින් ප්‍රකෘතිමත් ව නිවහන අබියස ගල්තලාවෙහි හිඳ ගතිමු. වන ගබ පියස හමන සිහිල් පවනින් මෙතුවක් ආ ගමනින් හටගත් විඩා දුරුවෙයි. කුරුලු කූජන ද තුරු මුදුන් මත පවන් පැටලී නැගෙන හඬ ද හුදකලාව වඩාලයි.
ගිමන දුරු වී ගියෙන් අපි වන පෙතට පිවිස තුරු මුදුන් නරඹන්ට වීමු. ඉහළ අහසෙහි සිට කවාකාර ව සෙමෙන් පියඹා ආ උකුස්සකු වැලිපියන්න ගසක වසා පරිසරය දෙස සිය සියුමු නෙත් යොමනු අපි දුටුමු. වල්කරපිංචා සුවඳ නැවත වාතයට මුසු වෙයි. බෝකූර, පින්න, ගිහිහොට, කටුකිතුල්, වේවැල්, සඳරාජ, වනරාජ, ගරුඬරාජ, ඉරුරාජ, කුඩා හැඩයා, මහ හැඩයා, ගල්දෙමට, කඳුලැස්ස වැනි විවිධ ශාක අපට හඳුන්වා දෙමින් සුසිල් කරුණාරත්න මහතා පෙරටුව යයි. ඔහු වරෙක ඕකිඩ් වර්ග ද, මීවන වර්ග ද අපට පෙන්වයි.
 "ආවේණික හා සංචාරක කුරුලු වර්ග සීයකට ආසන්න ප්‍රමාණයක් මේ වනපෙතේදි දකින්න පුළුවන්. ඒ වගේ ම සමනළ වර්ග 37 ක් පමණ මේ වන පෙත වාසභූමි කරගෙන ඉන්නවා."
 "මේ කාලේ නපුරු සතා සීපාවෝ නැද්ද?" අප සමඟ ගිය කෙනෙක් පැනයක් නැඟී ය.
 "සත්තු මිනිස්සු තරම් නපුරු නැහැනෙ? උන් අපව සොයා ගෙන ඇවිත් පහර දෙන්නෙ නැහැනෙ? පරිසරවේදියා යළි ඔහුගෙන් ප්‍රශ්න කරන්නේ මඳ සිනාවක් ද මුවඟ ඇති ව ය.
 "නයා, පිඹුරා, පොළඟා, පලා පොළඟා වගේ උරගයො මේ බිමේ දකින්න පුළුවන්. ඒ වගේ ම වල් ඌරා, වැලිමුවා, කැලෑ බළලා, වලිකුකුළා, හබන් කුකුළා, හම්බාවා, මීමින්නා, ඈයා, ඉත්තෑවා, මුගටිය, හෝතඹුවා, නරියා, දියබල්ලා, දඬුලේනා වගේ සතුන් මේ බිමේ ඉන්නවා' යි සුසිල් කරුණාරත්න පවසයි.
වන පෙතෙහි සැරිසරා අවසන අපි සවස් කල ලේපලාව ගිරි මුදුනට නැඟ ගතිමු. සඳ හිරු ගේ කැල්මෙන් බඳු වදමල් පැහැය ගත් කඳු මුදුන් ඈතින් දිසෙයි. කඳු මුදුනේ සිට එක් පසෙකින් දළ බෑවුමක් සදමින් බැසයන ප්‍රපාතය ඈත ගම්මාන කරා ගොස් නවතියි. සෙමෙන් කෙමෙන් සැඳෑ පහන් එළි කදෝකිමි එළි ලෙස පහළ ජනාවාසවලින් මතුවෙයි. රක්වාන බුළුතොට හෙල්වැටියේ සිට නකල්ස් කඳු වැටි හරහා නුවරඑළිය දිස්ත්‍රික්කයේ හරි අඩක් අපට සිය ඇඟිල්ල දිගු කොට පෙන්වමින් සුසිල් කරුණාරත්නයෝ තුටුවෙති. වයඹ හා උතුරු දිගින් බතලේගල අලගල්ල හුන්නස්ගිරි කඳු පන්ති අනතුරු ව ඔහු අපට පෙන්වයි.
රෑ අහස පැහැදිලි දාට කළුතර පාලමේ සිට කොළඹ දක්වා ගාළු පාරේ ද, කොළඹ නගරයේ සහ වරායේ ද කොළඹ සිට හලාවත දක්වා මීගමු මාර්ගයේ ද කටුනායක ගුවන් තොටේ ද පහන් එළිවැට වෙසක් දාක තොරනින් නැඟි එළිවැට සේ පෙනෙතැ යි පරිසරවේදී මිතුරා අපට කියයි.
මිල්ල හැඩවක, දොඹකීන ගස්වල අතු සුළං පහරින් සසල වෙයි. සැඳෑව ගන වෙයි. බැස යන දළ සඳක රුව මන්දාලෝකයක් තවරනු ලේපලාව අරණ සිට දකිත මන නයන සැනැහෙයි. අපි ගොළුවූවන් මෙන් හාත්පස සුන්දරත්වයෙන් වශීකෘත ව ඇඳිරිය ගන වන තුරා සිටියෙමු.
රාත්‍රියෙහි මහ වැසි පතිත වනු හොඳින් පොරවා ගෙන යහන් මත වැතිර හිදින අපට ඇසෙයි. මි.මී. 4500 - 500 අතර වාර්ෂික වර්ෂාපතනයකට හිමිකම් කියන මේ දෝතළුඔය ප්‍රදේශය කැලණි නදියට වැඩි ම ජල කඳක් සපයන බව අපට පැවසුවේ දේවිකා කරුණාරත්න නම් වන අප පරිසරවේදියා ගේ දියණියන් ය. ඇය ද සිය පියා මෙන් ම පාරිසරික කටයුතු වෙනුවෙන් කැප වී ක්‍රියා කරයි.
ගුරුගොඩඔය, රිටිගහඔය, වී ඔය ආදි උප ගංගාවක් ද, තවත් බොහෝ සීත දියැති කඳුරු ද මේ පෙදෙස සතු මහා සම්පත් වෙයි. දෝතළුඔය රාස්සාව කඳු වැටියේ උතුරු හා නැගෙනහිර බෑවුමෙන් ආරම්භ වී මෙරට වයඹ දිග තැන්න පෝෂණය කරමින් ගලායන්නේ මාඔය යි. මහවැලි ගඟේ ප්‍රධාන අතු ගංගාවක් වන අඹගමු ඔයේ දකුණු ඉවුරේ පෝෂක ප්‍රදේශය වන්නේ ද දෝතළුඔය, රාමසර, කබරගල, රාස්සාව ඇතුළත් දොළොස්බාගෙ කඳු වළල්ල යි.
මේ මහා ජෛව සම්පත් පිරි ප්‍රදේශය අනාගතය පුරා නිරුපද්‍රිත ව පවත්වා ගැනීම පිණිස වර්තමානයේ ඇවැසි දැනුම සඳරාජ වන අරණින් ප්‍රදානය වෙයි. එ සේ ම සඳරාජ වන අරණ ජෛව විවිධත්ව සංරක්ෂණ හා ප්‍රජා සංවර්ධන වැඩසටහන සමඟ පරිසර අධ්‍යයන මධ්‍යස්ථානය ආරම්භ වී ඇත්තේ වර්තමාන හා අනාගත ජීව ලෝකයේ පදනම සංරක්ෂණය කරනු පිණිස යි. ජීවත් වීම හා පරිසරය රැකීම යනු දෙකක් නො ව එකකි. එය අපේ අතීත මුතුන් මිත්තන් ගේ ජීවන චර්යාව හා ඒකාත්මික ව බැඳුණු සත්‍යය යි. එබැවින් ඉතිහාසයේ කඩඉම් නියෝජනය කළ ජාතික විරුවන් අනුස්මරණය කිරීම පිණිස අතීතානුස්මරණ වෘක්ෂ රෝපණ වැඩසටහන් මේ මස පළමු වැනි දා වන අරණෙහි ආරම්භ විය. මිහිසර සංවිධානය හා සඳරාජ වන අරණ කළමනාකාර මණ්ඩලය ප්‍රමුඛ ව ඇරැඹුණ මේ වැඩසටහන අවසන් වන්නේ ජූලි මස 16 වැනි දා යි. මේ කාලය තුළ විශේෂ දේශන ද තෝරාගත් පාසල් 10 ක් සඳහා රචනා තරඟයක් ද පැවැත්වේ.
පෙර දා රැයෙහි මහ වැස්සෙන් සේදී ගියාක් බඳු තුරු මුදුන් පැරැණි පත් සුළඟේ හෙළමින් සිටියි. නව පත්‍රවල හටගැන්ම සඳහා පැරැණි පත්‍ර සලා දැමිය යුතු ය. වන පෙත ම නව ප්‍රබෝධයක ලකුණු පළ කරයි. මැද වියනෙහි හිඳ සියොත් කැල මියුරු දෙබස් හුවමාරු කරති. සමනළුන් පෙළ සිහිල් වනයෙහි නිදහසේ සරනු පෙනෙයි. උදෑසනට නියමිත ව තිබූ පරිසර වැඩමුළුව සඳහා අවට පෙදෙස්හි පාසල්වල දරු දැරියෝ සැතපුම් ගණන් මඟ ගෙවාගෙන වන අරණට පැමිණෙති. ඔව්හු ගල්තලාවෙහි හිඳ හදිසියේ ඇරියුම් ලැබ මවිසින් පවත්වනු ලබන දෙසුමට සවන් දෙති. පාලි ත්‍රිපිටකයේ එන සෞන්දර්ය වර්ණ හා ඇසුරෙන්, පරිසරය වෙත භක්ත්‍යාදරය ඇති කිරීම මගේ දෙසුමේ අරමුණ විය. කාලුදායි හිමියන් ගේ මඟ වැනුම අසන දරු දැරියන් ගේ නෙත් එළිය වෙයි. "මල් පිපීගත් රුක් මුදුන් පරණ පත් හැර දමා පල යන්නට සැරසී ඇත. හාත්පස එ හැම තැන මල් සුවඳ පැතිරෙයි. විරයනි දැන් පිටවෙන්නට හොඳ ම කාලය යි" මහා කාෂ්‍යප, වනවච්ජ වැනි තෙරවරුන් ගේ රමණී වන වැනුම් මේ වනගත පරිසරයේ දසුන් හා සමපාත කොට දක්වමින් දරු දැරියන් ගේ අවධානය දිනා ගන්නට මම උත්සාහ කෙළෙමි.
අප සමුගන්නා මොහොතේ සුසිල් කරුණාරත්නයන් ගේ ඇසෙහි සිහින් කඳුළක් ඉපැදී තිබිණි. පරිසරයට පෙම් වඩන, රසික සිත් ඇති මිනිසුන් පිරිසක ගේ හමුව තමාට ද නව අත්දැකීමක් වූ බව ඔහු කඳුළ පිසිමින් පැවසී ය.
 "අපේ වන අරණ ගැන සමාජයට කියන්න" සුසිල් කරුණාරත්නයන් අවසන් වරට අපෙන් ඉල්ලා සිටියේ ය.
නන්දන වීරසිංහ
</ART>
<ART>
අවසානයක් නොපෙනෙන සෞඛ්‍ය වර්ජන - තර්ජන
ඉකුත් වසරේ සෞඛ්‍ය ක්ෂේත්‍රයේ විටින් විට සිදු වූ වැඩ වර්ජන නිසා අහිංසක ජනතාව අපහසුතා රැසකට මුහුණ දුන්නේ ය
ඒ කාල වකවානුවේ සමස්ත සෞඛ්‍ය සේවාව තුළ වැඩ වර්ජන පනහකට අධික සංඛ්‍යාවක් ක්‍රියාත්මක විය.
එම වැඩවර්ජනවලට විරාමයක් ලැබුණේ ඉල්ලීම් ලබාදෙන බවට පොරොන්දු දීමෙන් පසු හා ප්‍රධාන ඉල්ලීම්වූ වැටුප් විෂමතා ඉවත් කරමින් චක්‍රලේඛ නිකුත් කිරීමෙන් පසුව ය.
පොරොන්දු වූ වැටුප් විෂමතා පළාත් සෞඛ්‍ය සේවාව තුළ ඉවත් නොවී පරණ ක්‍රමයට ම ක්‍රියාත්මක වීම නිසා වර්තමාන රජයට එරෙහිව ද දැන් යළිත් එම වැටුප් විෂමතා ඉල්ලීම් ඉදිරිපත් වී ඇත. වර්ජන ක්‍රියාමාර්ග ද මේ නිසා ම ඇරැඹිණි.
මේ වැඩ වර්ජන ක්‍රියාමාර්ග වළක්වා ගැනීමට වර්තමාන සෞඛ්‍ය ආරක්ෂණ පෝෂණ සහ ඌව වෙල්ලස්ස සංවර්ධන ඇමැති නිමල් සිරිපාල ද සිල්වා මහතා සෞඛ්‍ය වෘත්තීය සමිති සමඟ අවස්ථා කිහිපයකදීම සාකච්ඡා ද කළේ ය. එසේ වුව ද මේ වනවිටත් විවිධ සෞඛ්‍ය ප්‍රශ්න හා ගැටලු මතු කරමින් වෛද්‍යවරුන් ගේ සිට සෞඛ්‍ය කම්කරු ශ්‍රේණි දක්වා වෘත්තීය සමිති වැටුප් විෂමතා ඉවත් කර ගැනීමේ ප්‍රශ්නය මුල් කොට ගෙන වර්ජන තර්ජනවලට මුල පුරමින් සිටිති.
මේ වනවිටත් සෞඛ්‍ය සේවා වෘත්තීය සමිති සන්ධානය පළාත් සෞඛ්‍ය වැටුප් විෂමතාව නොවිසදීම මුල් කරගෙන ප්‍රාදේශීය මට්ටමින් ද ලියාපදිංචි හා සහකාර වෛද්‍ය නිලධාරීන්ගේ සංගමයදින කිහිපය බැගින් ද වැඩ වර්ජන දෙකක යෙදිණ. තුන් වැනි වැඩ වර්ජනයක් ද ඇති වීමේ අවදානමක් පවතී. එය සෞඛ්‍ය සේවා වෘත්තීය සමිති සන්ධානය ඔස්සේ හෝ රජයේ වෛද්‍ය නිලධාරීන්ගේ සංගමය, ලියාපදිංචි හා සහකාර වෛද්‍ය නිලධාරීන්ගේ සංගමය ඔස්සේ වැටුප් විෂමතා ප්‍රශ්න හේතු කොට ම ආරම්භ වීමට ඉඩකඩ තිබේ.
වැටුප් විෂමතාව මුල් කරගෙන ලියාපදිංචි හා සහකාර වෛද්‍ය නිලධාරීන්ගේ සංගමය ඉකුත් දා ආරම්භ කළ සිය වැඩ වර්ජනය නතර කළේ 1997 සිට පවතින ඔවුන්ගේ වැටුප් විෂමතා නිවැරදි කිරීමටත් රුපියල් 2500 පරිපාලන දීමනාවක් ලබාදීමට සහ ලියාපදිංචි හා සහකාර වෛද්‍ය නිලධාරීන් සඳහා අමාත්‍යාංශයේ අලුතින් අධ්‍යක්ෂ තනතුරක් ලබාදෙන බවටත් අමාත්‍යාංශයෙන් වුණ පොරොන්දුව මතය.
රජයේ වෛද්‍ය නිලධාරින්ගේ සංගමය පෙන්වා දෙන්නේ එක එක කොටස්වල ප්‍රශ්න විසඳීමේ ප්‍රතිපත්තිය නිසා සෞඛ්‍ය ක්ෂේත්‍රයේ බරපතළ විෂමතා හටගෙන ඇති බව ය.
මෙහිදී වැටුප් විෂමතා නිසා බරපතළ අසාධාරණයන්ට ලක්වී ඇත්තේ විශේෂඥ වෛද්‍යවරුන් ඇතුළු උපාධිධාරී වෛද්‍යවරුන් බව ද සංගමයේ මාධ්‍ය ප්‍රකාශක වෛද්‍ය චන්න පෙරේරා මහතා පවසයි.
ඒ ඒ අවස්ථාවල විවිධ දේශපාලන බලපෑම් හා වෘත්තීය සමිති බලපෑම් නිසා පැලැස්තර චක්‍ර ලේඛන 14 ක් පමණ පසුගිය කාලවකවානුවේ නිකුත් වීම වැටුප් විෂමතා ඇතිවීමට ප්‍රධානතම හේතුව බව ද ඔහු පෙන්වා දෙයි.
සෞඛ්‍ය වැටුප් විෂමතා මුළු රාජ්‍ය සේවාවට ම එක පැත්තකින් බල පා ඇති බව ද වෛද්‍යවරුන්ට සිදුවී ඇති වැටුප් විෂමතාව හේතු කොට ගෙන වෘත්තීය සමිති ක්‍රියාමාර්ගයකට පිවිසීමට පවා තම සංගමයට සිදුවූ බව ද වෛද්‍ය චන්න පෙරේරා මහතා පැවසීය.
එවකට මුදල් ඇමැති කේ.එන්. චොක්සි මහතා විසින් මෙහිදී රාජ්‍ය සේවක වැටුප් විෂමතා කමිටුවක් ද පත් කරන ලදී. එම කමිටුවට සිදු වූ දෙය සංගමය නොදන්නා අතර නව රජය තිස්ස දේවේන්ද්‍ර කමිටුවක් පත් කර තිබේ.
මේ නිසා තම තමන් ගේ වැටුප් විෂමතා සම්බන්ධයෙන් මෙම නව කමිටුවෙන් සමස්ත සේවාවලම සාධාරණයක් ඉටුවන පරිදි නිර්දේශ ලබා ගැනීමට අපේක්ෂා කරන බව ද එවැන්නකට රජයේ වෛද්‍ය නිලධාරීන්ගේ සංගමය පූර්ණ සහයෝගය දක්වන බව ද වෛද්‍ය චන්න පෙරේරා මහතා සඳහන් කර සිටී.
ලියාපදිංචි හා සහකාර වෛද්‍ය නිලධාරීන්ගේ සංගමයේ ලේකම් වෛද්‍ය මහින්ද ලියනගේ මහතා පවසන්නේ තම වැටුප් විෂමතා නිවැරදි කිරීමට ඉකුත් දා සිදු කළ වැඩ වර්ජනය ඔස්සේ අමාත්‍යාංශය සමඟ සාකච්ඡා කොට විසඳුම් පොරොන්දු ලබාගත් බව ය.
කිසියම් විධියකින් මෙම පොරොන්දු සෞඛ්‍ය බලධාරීන් කඩ කර සිටියහොත් නැවත වෘත්තීය සමිති ක්‍රියාමාර්ගයකට එළැඹීමට කරුණු සලකා බලන බව ද ඔහු පැවසීය.
පසුගිය රජය රජයේ උපාධිධාරී වෛද්‍ය නිලධාරින්ගේ වැටුප් 44% කින් පසුගිය රජය විසින් වැඩි කිරීම සෞඛ්‍ය ක්ෂේත්‍රයේ මෙන් ම මුළු රාජ්‍ය සේවයේ ම බරපතළ අර්බුදකාරී තත්ත්වයකට හේතු වූ බව ලියාපදිංචි හා සහකාර වෛද්‍ය නිලධාරීන්ගේ සංගමය පෙන්වා දෙයි.
මෙම වැඩිකිරීම නිසා සමස්ත සෞඛ්‍ය සේවකයන්ට බලපාන ලද වැටුප් විෂමතා 2004 පෙබරවාරි 2 වැනි දා නිකුත් කළ ද ඉන් දින හතරකට පසුව ලියාපදිංචි යන සහකාර වෛද්‍ය නිලධාරීන්ගේ පමණක් වැඩි කළ වැටුප් එවකට සිටි සෞඛ්‍ය ලේකම් වෛද්‍ය රෙජී පෙරේරා මහතා විසින් නිකුත් කළ චක්‍ර ලේඛයක් මඟින් අත්හිටුවීම සිදු කළ බව ද මීට එරෙහිව කොපමණ කරුණු කීවත් සාකච්ඡා රාශියකට සහභාගි වුවත් ප්‍රතිඵලයක් නොලැබීම නිසා ඉකුත් දා සිදු කළ වැඩ වර්ජනයට අවතීර්ණ වූ බව වෛද්‍ය මහින්ද ලියනගේ මහතා අවධාරණය කළේය.
වෛද්‍යවරුන් හැර සෞඛ්‍ය සේවාවේ වෘත්තීය සමිති 52 ක සිටින ශ්‍රේණි 216 ට පමණ අයත් 80,000 ක් පමණ වන සෞඛ්‍ය සේවකයන් වෙනුවෙන් බලපාන වැටුප් විෂමතා සඳහා බරපතළ වෘත්තීය අරගලයක ඉකුත් වසරේ දී නිරත වූයේ සෞඛ්‍ය සේවා වෘත්තීය සමිති සන්ධානයයි.
මාස 8 වෘත්තීය ක්‍රියාමාර්ග තුළ මෙම වසරේ පෙබරවාරි මස 2 වැනිදා වැටුප් විෂමතා ඉවත් කිරීමේ චක්‍ර ලේඛයක් නිකුත් කරවා ගැනීමට වෘත්තීය සමිති සංධානයට හැකි වූයේ ද උපරිම කැපකිරීම් නිසා ය.
පළාත් සභා ඇතුළුව රටේ සමස්ත සෞඛ්‍ය සේවාව සඳහා එකම විධියට මෙම වැටුප් විෂමතා ඉවත් කිරීමට පසුගිය රජය එකඟ විය.
නමුත් මෙම එකඟතාව පළාත් සභාවල එලෙස ක්‍රියාත්මක නොවීම නිසා අද වනවිට බරපතළ ගැටලු සහගත තත්ත්වයක් නිර්මාණය වී ඇතැයි සෞඛ්‍ය සේවා වෘත්තීය සමිති සන්ධානයේ සම කැඳවුම්කරු රවි කුමුදේශ් මහතා පෙන්වා දෙති.
මෙයට විසඳුම්පතා නව රජයත් සමඟ ද පළාත් මට්ටමින් සහ සෞඛ්‍ය අමාත්‍යාංශ මට්ටමින් ආණ්ඩුකාර වරුන් සමඟ ද සෞඛ්‍ය සේවා වෘත්තීය සමිති සන්ධානය සාකච්ඡා ගණනාවක් ම පවත්වා ඇත.
ඊට අමතරව ජනාධිපතිනියට ද - අගමැතිවරයාට ද මුදල් ඇමැතිවරයාට දැනුම් දීම් සිදු කර ඇති බව ද රවි කුමුදේශ් මහතා පවසයි.
මේවායේ ප්‍රතිඵල ලෙස පළාත් සභා තුනක එනම් මධ්‍යම - දකුණ හා සබරගමුව යන පළාත් සභාවල සෞඛ්‍ය සේවක වැටුප් විෂමතා ඉවත් කර ගෙන තිබුණි.
ඉතිරි පළාත් සභාවල ද වැටුප් විෂමතා ඉවත් කිරීමට අවශ්‍ය ප්‍රතිපාදන ඉල්ලා යවා තිබුණි.
මෙසේ තිබියදී සෞඛ්‍ය ඇමැති වරයා ඇතුළු සමහර ලේකම්වරුන්ගේ අදහස් අනුව ගන්නා ලද තීරණ නිසා පළාත් සභා සෞඛ්‍ය සේවක වැටුප් විෂමතා ප්‍රශ්නය යළි ඉවත් නොවන තත්ත්වයට අක්‍රීය වී ඇති බව ද සෞඛ්‍ය සේවා වෘත්තීය සමිති සන්ධානය පවසයි. පළාත් සෞඛ්‍ය සේවාව තුළ සෞඛ්‍ය සේවාවේ නිරත නිලධාරීන්ට විෂමතා ඉවත් කර වැටුප් ගෙවීමට මුදල් වෙන්කර තිබියදීත් අදාළ කාර්ය මණ්ඩල පිළිබඳව සොයා බැලීමට කමිටුවක් පත් කිරීමට ද එම කමිටුව මගින් යළි කරුණු සොයා බැලීමට යෑම යහපත් ක්‍රියාමාර්ගයකට යොමු වී ක්‍රියාවේ යෙදවීමට ගන්නා ලද සියලු තීරණ යළිත් අක්‍රීය වී ආපස්සට තල්ලු කිරීමක් බව සෞඛ්‍ය සන්ධානයේ අදහසයි.
මේ නිසා සියලු සෞඛ්‍ය සේවකයන්ගේ නියෝජිත මහ සමුළුවක් කොළඹ දී කැඳවා තීරණාත්මක තීන්දුවකට එළැඹීමට ද පියවර ගන්නා බව රවි කුමුදේශ් මහතා කීය.
පළාත් සෞඛ්‍ය සේවාව තුළ සෞඛ්‍ය සේවාවේ නිලධාරින්ට ගෙවිය යුතු වැටුප් වැඩි කිරීම් ගෙවීමේ දී මතු වී ඇති ගැටලුවලට තුඩුදෙන ප්‍රශ්න සම්බන්ධයෙන් සෞඛ්‍ය අමාත්‍යාංශයේ රාජ්‍ය පරිපාලන අමාත්‍යාංශයේ මහා භාණ්ඩාගාරයේ සහ සෞඛ්‍ය වෘත්තීය සමිති සන්ධානයේ නියෝජිතයන් ගෙන් සමන්විත කමිටුවක් පිහිටුවීමට පියවර ගත් බව සෞඛ්‍ය ඇමැති නිමල් සිරිපාල ද සිල්වා මහතා කියා සිටියේය.
පළාත් සෞඛ්‍ය සේවාවේ නියුතු සෞඛ්‍ය ශ්‍රේණීන් සඳහා ජූලි මස සිට අදාළ වැටුප් ගෙවීමට ද සියලු දෙනා ගේ සහභාගිත්වයෙන් පැවැති සාකච්ඡාවකදී එකඟ වූ බව ද ඇමැතිවරයා දැනුම් දුන්නේ ය.
සෞඛ්‍ය සේවා වෘත්තීය සමිති සන්ධානයේ ඉල්ලීම්වලින් ඔවුන් සෑහීමට පත්වන අයුරින් විසැඳුම් ලබාදී ඇති බව, ඇමැතිවරයා සඳහන් කරයි. මතුවන ප්‍රශ්න සාකච්ඡා කර නිරාකරණය කර ගත හැකි බව ඇමැතිවරයාගේ අදහසයි.
මේ සියලු ගැටලු ප්‍රශ්න නිසා ඉදිරියටත් යළි යළිත් සෞඛ්‍ය වැඩ වර්ජන ඇති වුවහොත් ඉන් වැඩි පුරම බැට කෑමට සිදුවන්නේ ද අසරණ රෝගි ජනතාවට ය.
අයිතිවාසිකම් උදෙසා සෞඛ්‍ය වෘත්තීය සමිති විවිධ ප්‍රශ්න මුල් කරගෙන සටන් කරද්දී රෝගීන් ගේ අයිතිවාසිකම් වෙනුවෙන් කවුරුන් හෝ කතා නොකිරීම ද බලවත්ම ඛේදවාචකයකි.
- සුනිල් දයා අල්විස්
</ART>
<ART>
ගැමි දිරිය - 1
මිනිස්සු හැම දා මත් පරිසරය සමඟ ගැටුණා හ. ඒ. වටාපිටාව තමන්ට පහසු වන ලෙස සකස් කර ගැනීමට ය. සමහරු මෙයට සංවර්ධනය යැයි කියා ද කියති. සංවර්ධනයේ තම ක්‍රම රැසකි. ලෝකයේ දියුණු වන රටවල් සැමෙකක් ම සංවර්ධනය පිණිස විදේශ ණය හා ආධාර ලබා ගනී. නමුත් සුලභව දක්නට ලැබෙන කටුක දසුන නම් රටවල් ණය බරින් තව තවත් මිරිකීම සහ කිහිප දෙනෙකු පමණක් "සංවර්ධනය" වීම යි. 1999 දී ගැමි දිරිය යනුවෙන් ග්‍රාමීය සංවර්ධන ව්‍යාපෘතියක් ක්‍රියාවට නැඟුණේ ඒ පැරණි දොස් පිටුදකින්නට ය.
මෙය තවත් ලෙසකින් කියන්නේ නම් ගමට ලැබෙන මුදල් ගමට ලැබෙන්නටත්, ඒ මුදල් ගමේ මිනිසුන් විසින් ම තමන් ගේ දැවෙන ප්‍රශ්න විසඳා ගැනීමට වැඩ කරනු ලැබීමටත් ය.
මෙහි දී සියල්ල තීරණය කරනු ලබන්නේ ද ගමේ මිනිසුන් විසින් ම ය. මිනිසුන් කී විට සිහියට නැගෙන්නේ පිරිමි රූපයකි. එහෙත් ගැමි දිරිය වැඩපිළිවෙළේ පිළිවෙළ සකස් ව තිබුණේ ඒ පැරණි පිළිවෙළ වෙනස් කර ගමේ කාන්තා නියෝජනය අඩු ම තරමින් 50% ක් වත් ලබා ගත යුතු ය යන කොන්දේසිය මත ය. එසේ ම පැරණි වැඩපිළිවෙළට විදේශ ණය හා ආධාර ගමට ගියේ නිලධාරීන් ගේ සහ දේශපාලනඥයන් ගේ අණසකට යටත් ව ය.
ගමට උවමනා කුමක් ද? ඒ උවමනා දෙය ලබා දෙන්නේ කොහොම ද? යන කරුණු තීන්දු කළේ ද ඒ කිහිප දෙනා ය. ඒ කිහිප දෙනා ගේ "සංවර්ධන වැඩ" ගමේ මිනිසුන් ගේ හැබෑ ම උවමනාවන් සමග බොහෝ විට ගැළපුණේ නැත. ගැමි දිරිය වැඩසටහන සැලසුම් කර තිබුණේ යට කී දුබලතාව පිටු දකිමින් ගමේ දියුණුවට වැඩක් කෙරෙන්නේනම් අනිවාර්යයෙන් ම ගමේ මිනිසුන් ඒ සඳහා මුදලින් 10% ක් ද ශ්‍රමයෙන් 20% ක් ද වෘත්තියෙන් 30% ක ද දායකත්වයක් ලබා දෙමින් ගමේ දියුණුවට කැරෙන වැඩ පිළිබඳ සම්පූර්ණ භාරකාරත්වය ගමේ අය ම අත්පත් කර ගත යුතු ය යන වෙනස් කළ නොහැකි කොන්දේසිය මත ය. සියලු 'සංවර්ධන ව්‍යාපෘතීන්ට' වඩා 'ගැමිදිරියේ' දක්නට ලැබෙන ලොකු ම වෙනස වන්නේ ද එය යි. මෙහෙම වැඩක් මේ රටේ කොයි තරම් දුරට සාර්ථක කර ගත හැකි ද? යන සැකය මුල පටන් ම සියලු දෙනා තුළ ම හට නො ගත්තේ නම් එය පුදුමයකි.
කෙසේ නමුත් 1999 දී පොළොන්නරුව දිස්ත්‍රික්කයේ ඇතුමල්පිටිය වීරාණ සහ නිශ්ශංකමල්ල යන ගම් තුනෙනි. 'ව්‍යාපෘති බසින්' හැඳින්වෙන නියමු ව්‍යාපෘතියක් <FRWD>(Pilot Project)</FRWD>ක්‍රියාවට නැගිණ. මෙය හඳුන්වනු ලැබුණේ "ස්වෝත්සාහී ග්‍රාම සංවර්ධන නියමු ව්‍යාපෘතිය" <FRWD>(VSHLI)</FRWD> යනුවෙන් ය. මේ ව්‍යාපෘතියේ අත්දැකීම මත දිවයිනේ තවත් ප්‍රදේශවල එබඳු වැඩසටහන් දියත් කිරීමට ද අපේක්ෂා කැරිණ. කෙසේ වෙතත් දැන් මේ ගැන තරමක වාදයක් හට ගෙන ඇත. සමෘද්ධි අමාත්‍යාංශයෙන් විදේශ ප්‍රදාන මත දියත් කැරුණ ගැමි දිරිය නියමු ව්‍යාපෘතිය අසාර්ථක යැයි කිහිප දෙනෙක් කියති. නමුත් නියමු ව්‍යාපෘතිවලට සම්බන්ධ වූ පොළොන්නරුවේ මිනිසුන් ගේ අදහස වන්නේ ඒ ප්‍රචාරය තමන් ගේ දිරිය බිඳින්නට ගෙන යන ද්වේශ සහගත ප්‍රචාරයක් මිස හැබෑවට ම ගැමියන් ගේ දිරිය වඩන්නට ගෙන යන්නක් නොවන බව ය.
පොළොන්නරුවේ ඇතුමල්පිටිය ගමේ වාසය කරන මුළු පවුල් සංඛ්‍යාව 231 කි. මෙයින් පවුල් 212 ක් එක් වීම ගැමි දිරිය වැඩසටහන පරිදි සී/ස (ජනතා) ඇතුමල්පිටිය නැගෙනහිර සමාගම යනුවෙන් සමාගමක් පිහිටුවා ගත් හ. ඒ 2000 වසරේ ජුනි මස 13 දා ය. අනෙක් බොහෝ ගම්වැසියන් මෙන් ම ඇතුමල්පිටියේ ප්‍රජාව ද පානීය ජලය ලබා ගැනීම පිණිස මහත් දුකක් වින්දා හ. පානීය ජලය ලබා දෙන්නට රජයෙන් සහ රජයේ නොවන සංවිධාන විසින් රුපියල් මිලියන ගණන් වැය කර විවිධ ව්‍යාපෘති දියත් කරනු ලැබ තිබුණත් ඒවායින් තමන්ට බීමට වතුර නො ලැබුණු බව ඇතුමල්පිටියේ ජනතා සමාගමේ සාමාජික සාමාජිකවෝ අවධාරණය කරති.
ඩී. කේ. එම්. ලීලාවතී, ඇතුමල්පිටිය ජනතා සමාගමේ සභාපතිනිය යි. ඇය 'සිළුමිණ'ට කියූ කතාව මෙසේ ය.
"මේ ගමේ කොල්ලෙකුට පිට ගමකින් කසාදයක් වත් කර ගන්න බැරිවයි හිටියේ. මොකද ගෑනු දරුවන්ට උදේ ඉඳන් හවස් වෙනකං සිද්ධ වුණේ බොන්න වතුර ටිකක් හොයා ගන්න රට වටේ කරක් ගහන්නයි. මෙහෙම ගමකට ගෑණු ළමයි දෙන්නේ කවුද? කොහොම වුණත් අද ඒ ප්‍රශ්නේ ඉවරයි. අද අපි හැමෝට ම නළ මාර්ගයෙන් ගෙදරට ම වතුර ලැබෙනවා. රුපියල් ලක්ෂ 27 ක් වියදම් කරලා අපි අපට ම කියලා ජල යෝජනා ක්‍රමයක් හදා ගත්තා. ඒක කෝටි ගාණක් වටිනවා. මේක කොන්ත්‍රාත්කාරයකුට දුන්නා නම් කවුරු කවුරු හරි කොමිෂන් ගනී! අපට වතුර ලැබෙන්නේ නෑ! අපට ලැබුණු එක ම සතයක් වත් නාස්තියට දූෂණයට ගියේ නෑ! මොකද මේ වැඩසටහන හදලා තියෙන්නේ එක්කෙනෙක් කරන දේ තව කෙනෙකුට හංගන්න බැරි විදිහට යි.
ඒ විතරක් නෙවෙයි, අපේ සමාගමේ මූලස්ථානය හදා ගත්තේත් අපිමයි. 2001 පටන් අරගෙන 2003 දී නිම කළා. ඒකේ වටිනාකම රුපියල් නව ලක්ෂ දහ හතර දාහයි. සමාගමට දැන් මුදලින් රුපියල් 330,067.85 ක වත්කමක් තියෙනවා. ඒ හැරෙන්න අපි ම ණය යෝජනා ක්‍රමයකුත් දියත් කරනවා. ඒකෙන් ස්වයං රැකියාවන්ට මුදල් ණය දෙනවා..." මේ ගමට එක එක ජාතියේ ණය - ව්‍යාපෘති ආවා! ඒවා පැදුරටත් නො කියා ගියා! ඒත් අපට යමක් ලැබුණේ ගැමි දිරිය ව්‍යාපෘතියෙන් විතරක් ය කියන එක අපි බය නැතිව කියනවා. කොළඹ මහත්තුරුන්ට අපි කියන්නේ කොළඹට වෙලා හීන දකින්නේ නැතිව ගමට ඇවිල්ලා අපේ කතාව ඇස්වලින් ම බලාගන්න කියලයි."
ගැමි දිරිය ව්‍යාපෘති සැලසුමේ අනිවාර්ය කොන්දේසියක් ලෙස ගමේ කාන්තා සහභාගිත්වය 50% ක් වත් ලබා ගත යුතු ව තිබේ යැයි යට සඳහන් කැරිණ. ඇතුමල්පිටිය ඇතුලු අනෙක් ගම්වල සංචාරය කළ අපට දැක ගන්නට ලැබුණු ඒ සුවිශේෂ ලක්ෂණය සඳහන් කළ යුතුව ම තිබේ. එනම් තමන් ගැමි දිරියෙන් පිබිදුණු බව කියා සිටි කාන්තාවන් ය. වීරාණ ජනතා සමාගමේ සාමාජිකාවක වන එච්. ඒ. කරුණාවතී මහත්මිය මෙසේ කීවා ය.
"ඇත්ත තමා... අපි මුළුගැන්නිලයි හිටියේ සභාවකට තියා ආණ්ඩුවේ කාර්යාලයකට වත් ගිහින් වචන දෙකක් කතා කර ගන්න බැරිවයි හිටියේ! ඒත් අද බලන්න ඔයගොල්ලන්ට ම පෙනෙනවා මේ අම්මලා ගේ නංගිලා ගේ ක්‍රියාකාරිත්වය. ගෙදර මනුස්සයා හම්බ කරන දේකින් විතරක් ම කාලා - බීලා කුස්සියේ හිටිය අපි අද සුළුවෙන් හරි අපේ ම කියලා මුදලක් උපයනවා! මුල දී මේ වැඩවලට විරුද්ධ වුණ පිරිමි අයත් දැන් අපේ වැඩවලට සහාය දෙනවා. ස්වයං රැකියා කරන්න තාක්ෂණ දැනුම ලැබුණා! යෝගට් ජෑම්, කෝඩියල් හදා ගන්නා හැටි එළවළු, පලතුරු විජලනය කරලා කල් තබා ගන්න හැටි දැන් අපි දන්නවා. නමුත් අපේ ප්‍රශ්නය මේ නිෂ්පාදනවලට වෙළෙඳපළක් නැති එක ගැනයි. ගැමි දිරිය ගැන පත්තරවල බොරු ලියන්නේ නැතුව අපිව දිරිමත් කරවන විදිහට ලියනවා නම් කොයි තරම් හොඳ ද?"
ඇතුමල්පිටිය ගම්මානයේ කාන්තාවන් තමන් විසින් කරනු ලැබූ නිෂ්පාදන රැසක් අපේ නෙත් හමුවට ගෙන ආයේ කිසියම් අභිමානයකින් ය. ඒ අභිමානය සමග කිසියම් ආයාචනයක් ද මුසු වී තිබුණා විය යුතු ය. එනම් ආදායම් උත්පාදන වැඩසටහනේ මේ නිපැයුම්වලට නියම වෙළෙඳපොළ හමුවන්නේ කවදා ද? යනුයි. මේ ප්‍රශ්නයට ගැමි දිරිය වඩාත් දිරියෙන් මුහුණ දිය යුතු ව තිබේ.
පොලොන්නරුවේ දියත් කැරුණු ගැමි දිරිය නියමු ව්‍යාපෘතිය සමග සම්බන්ධ වූ තවත් ගම්මානයකි - වීරාණ. ගමේ පවුල් සංඛ්‍යාව 300 කි. ඔවුන් විසින් පිහිටුවා ගනු ලැබූ සී/ස ජනතා තිර ශක්ති ග්‍රාමීය සංවර්ධන සමාගමේ සාමාජික පවුල් ගණන 265 කි. දිඹුලාගල සහ අරලගංවිල අතර පිහිටි වීරාණ ගම්මානය කිරි ගවයන් බෝ කිරීමට සුදුසු ප්‍රදේශයක් ලෙස හඳුනාගෙන තිබිණ. යට කී සමාගමේ සභාපති නිහාල් පියසේන මහතා 'සිළුමිණ'ට පැවසූ කතාවයි මේ.
"ඇතුමල්පිටියේ වගේ ම අපිත් පවුල් 200 කට පානීය ජල ව්‍යපෘතියක් දියත් කළා. අපි තවත් දෙයක් කළා. ඒ තමා උසස් ගණයේ කිරි ගවයන් ඇති කරන්න පටන් ගැනීම. පටන් ගත්තේ කිරි ලීටර 14 කින්. දැනට ඒක ලීටර 150 කට වැඩි කර තියෙනවා. තවත් ඉදිරියට යනවා. ගමේ සමිති ගොඩක් තිබුණා. ඒත් ගමටත් අපටත් දැනෙන්න යමක් වුණේ ගැමි දිරියෙන් විතරයි... මං ඒක බය නැති ව කියනවා. ඇත්ත කියන්නයි - බිම වාඩි වෙන්නයි බයවෙන්න ඕනෑ නෑ..."
සංවර්ධනය සමග ම කියැවෙන තවත් වචනයක් වන්නේ නාස්තිය - දූෂණය සහ වංචාවයි. ගැමි දිරිය වැඩසටහන යට කී වැරදි පිටුදකිමින් සැලසුම් කළ එකක් වුවත් කුඩා සිදුරකින් වුවත් වංචාව, දූෂණය බලා සිටින්නේ රිංගා යාමට ය. ඉදිකිරීම් සඳහා භාණ්ඩ මිලට ගැනීමට ගිය අවස්ථාවන්වල දි ඇතැම් සුප්‍රකට වෙළෙඳ සමාගම් තමන්ට කොමිස් දෙන්නට කළ යෝජනා පිළිබඳ සවිස්තර තොරතුරු ඇතුමල්පිටියේ ජයරත්න මහතා ප්‍රමුඛ තවත් කිහිප දෙනෙක් හෙළි කළ හ. ඒ සමග ම ඔවුන් පෙන්වා දුන්නේ තමන් එකිනෙකාට විනිවිද පෙනෙන අයුරින් ව්‍යාපෘතියේ සෑම ශතයක් ම වැය කරන නිසා තමන් පොළොඹවන්නට තැත් කළ වංචාවන් හා දූෂණයන් ගෙන් තමන්ට බේරීමට හැකි වූ බවයි.
මණ්ඩලය ජලාශවලින් සංවිධානයකින් තරමක් ඉල්ලා රජරට අසල විහාරය විහාරය විහාරය රජමහා රජමහා රජමහා